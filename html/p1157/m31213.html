<h1>אֶל הַמְשׁוֹרֵר</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<p><a class="footnote" href="#fn:1" id="fnref:1" title="see footnote"><sup>1</sup></a></p>
<blockquote>
<p>     כִּנּוֹר נְעִים־זְמִירוֹת חֲנָנְךָ צוּרֵנוּ,</p>
<p>מֵיתָרָיו יַפְלִיאוּ בְקוֹלָם…</p>
<p>בּוֹ תְלוּנָה תִּשָּׁמַע עַל מַר גּוֹרָלֵנוּ,</p>
<p>עַל כֹּל שֶׁחָסַרְנוּ בִּקְשִׁי גָלוּתֵנוּ,</p>
<p>עַל כָּל מַכְאוֹבֵינוּ מֵעוֹלָם.</p>
<p>     עֵת מֵיתָר רַק אֶחָד לְאִטְךָ תָנִיעָה –</p>
<p>אָז כָּל מַכְאוֹבֵינוּ יִיקָצוּ,</p>
<p>כָּל אַנְחוֹת תַּמְרוּרִים, כָּל נַאֲקוֹת תַּאֲנִיָּה</p>
<p>קוֹל אֶחָד מִלֵּב יִתְפָּרָצוּ…</p>
<p>     שַׂגִּיאָה שִׁירָתְךָ בַּחַיִל, בַּחַיִּים,</p>
<p>כַּבִּירָה בִּקְסָמִים נִפְלָאִים;</p>
<p>כִּי תָשִׁיר – וְקָמוּ מַחֲנַיִם מַחֲנַיִם,</p>
<p>זִכְרוֹנוֹת מִקֶּדֶם מַרְהִיבֵי עֵינַיִם</p>
<p>וְקָרְעוּ לִבֵּנוּ לִקְרָעִים!…</p>
<p>     בִּתְרוּעַת כִּנּוֹרְךָ הֵשַׁבְתָּ לִתְחִיָּה</p>
<p>אֶת שְׂפַת חֹזֵי־יָהּ, שְׂפַת־קָדְשֵׁנוּ,</p>
<p>מֵחָרְבוֹת אֲפֵלָה, מִקִּבְרוֹת נְשִׁיָּה</p>
<p>קוֹל חַיִּים תִּשְׁמַעְנָה אָזְנֵינוּ.</p>
<p>     וַתְּהִי שִׁירָתֵנוּ!… וְנֵצַח וּנְהָרָה</p>
<p>יָפִיקוּ כָל מִלָּה, כָּל דָּבָר…</p>
<p>וּנְעִימָה הִיא לָנוּ, הַמְשׁוֹרֵר, וִיקָרָה:</p>
<p>בָּהּ רָשׁוּם כָּל תּוֹלְדוֹת הַפֶּגַע, הַצָּרָה,</p>
<p>שֶׁהִשְׁאִיר אַחֲרֵיהוּ “הֶעָבָר”…</p>
<p>     וְעַל כֵּן אַל תֶּחְדַּל אַל תֶּרֶף מִלְּשׁוֹרֵר</p>
<p>אֶת שִׁירוֹת שְׂפַת־קֹדֶשׁ הַיָּפוֹת,</p>
<p>וּבְחֶבְיוֹן לִבֵּנוּ תּוֹחֶלֶת תִּתְעוֹרֵר,</p>
<p>תֶּחֱזַקְנָה יָדֵינוּ הָרָפוֹת,</p>
<p>     וְיָמִים יַגִּיעוּ – הַשַּׁחַר יוֹפִיעַ</p>
<p>עַל חֶלְקַת חַיֵּינוּ הַמְּלֵחָה, –</p>
<p>וּתְהִי אָז שִׁירָתְךָ, שֶׁמָּרָה תָרִיעַ,</p>
<p>לִתְרוּעָה עַלִּיזָה וּשְׂמֵחָה!…</p>
</blockquote>
<div class="footnotes">
<hr/>
<ol>
<li id="fn:1">
<p>נקרא על המשתה שנעשה לכבוד המשורר יל“ג, ליום יובלו  בפ”ב 29 אקטבר 1881. <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31213">https://benyehuda.org/read/31213</a></div></body>