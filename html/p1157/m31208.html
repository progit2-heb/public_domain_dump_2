<h1>[בַּקֶּרֶן בָּהּ נֵשֵׁב]</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<p>(מֻגש לא. ל. פֿלעקסער)</p>
<blockquote>
<p>בַּקֶּרֶן בָּהּ נֵשֵׁב מָה רַבָּה הַשְּׁאִיָּה</p>
<p>אֵין מַיִם אֵין עֵץ מֵעֲבָרִים…</p>
<p>מַדּוּעַ זֶה תַּעֲמֹד מְשׁוֹמֵם כַּצִּיָּה,</p>
<p>מִשְׁתָּאֶה עַל גַּלֵּי הַקְּבָרִים?</p>
</blockquote>
<blockquote>
<p>מַה יִּתְּנוּ יוֹסִיפוּ מַשּׁוּאוֹת נִדָּחוֹת?</p>
<p>מַה תְּיַחֵל מִקְּבָרִים בַּבָּאוֹת?</p>
<p>הַתְיַחֵל לְעָצְמָה, הַתְחַכֶּה לִשְׂמָחוֹת</p>
<p>מִתַּחַת לְגַלֵּי בַלָּהוֹת?</p>
</blockquote>
<blockquote>
<p>לוּ שֶׁמֶשׁ תּוֹפִיעַ עַל גַּלֵּי הַקְּבָרִים</p>
<p>וּבְרָכָה לוּ יָרִיק הָאָבִיב,</p>
<p>גַּם אָז עוֹד מִתַּחַת לְפִרְחֵי הַכָּרִים –</p>
<p>הַמָּוֶת זָרוּעַ מִסָּבִיב.</p>
</blockquote>
<blockquote>
<p>לְכָה נָּא אֶל נַחַל לוֹ זִרְמָה שֹׁטֶפֶת,</p>
<p>לְכָה אֶל הַנְּהָרוֹת הַטְּהוֹרִים</p>
<p>שָׁם תֵּשֵׁב תְּחַכֶּה בְּנֶפֶשׁ שֹׁאֶפֶת</p>
<p>לָאָבִיב וּלְהַדְרַת הַמְּאוֹרִים.</p>
</blockquote>
<blockquote>
<p>הַקֶּרֶן בָּהּ נֵשֵׁב אִם חשֶׁךְ בָּהּ יָמֵשׁ</p>
<p>עוֹד קִרְבָּהּ גַּם זִרְמָה נִסְתָּרָה…</p>
<p>וְאָבִיב עֵת יָבֹא וְיָצְאָה הַשֶּׁמֶשׁ</p>
<p>לְהָאִיר בְּיִקְרַת הֲדָרָהּ.</p>
</blockquote>
<blockquote>
<p>אָז תִּפֹּל מִמֶּנָּה מַסֵּכַת הַקֶּרַח,</p>
<p>וְעֵת קַוֵּי הָאוֹר יְחַמֵּמוּ</p>
<p>הָאָרֶץ וּמְלֹאָהּ – עַל כָּרֵי הַפֶּרַח</p>
<p>מֵימֶיהָ בְּשֶׁטֶף יִזְרֹמוּ.</p>
</blockquote>
<blockquote>
<p>עֲזֹב אֵיפוֹ עִזְבָה אֶת גַּלֵּי הַקְּבָרִים</p>
<p>שָׁם עַצְמוֹת הַמֵּתִים תִּרְגַּעְנָה,</p>
<p>קָדִימָה, קָּדִימָה אֶל רַחֲבֵי שְׁעָרִים</p>
<p>לְכָה, אָחִי, הוֹי, אָחִי הַנַּעֲנֶה!…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31208">https://benyehuda.org/read/31208</a></div></body>