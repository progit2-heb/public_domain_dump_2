<h1>[אַל תִּתֵּן בִּי דֹּפִי]</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<h2>V</h2>
<blockquote>
<p>אַל תִּתֵּן בִּי דֹּפִי… אַל תֹּאמַר כִּי פָגָה</p>
<p>בְקִרְבִּי הָרוּחַ, וּבְשֶׂפֶק וּדְאָגָה</p>
<p>וּבְעֹצֶר מַתְּלָאָה הֶגְיוֹנִי גַם נִלְאָה,</p>
<p>מִבִּלְתִּי הִתְרוֹמֵם כַּאֲשֶׁר בַּתְּחִלָּה…</p>
</blockquote>
<blockquote>
<p>חֲדַל לָךְ!… לֹא לִי אֲשֶׁר נוֹלַד בִּסְעָרָה</p>
<p>וְזִמְרַת הַגַּלִּים עַל פִּתְחִי סָעָרָה –</p>
<p>לֹא לִי עוֹד הִוָּאֵשׁ וְלִסְפֹּד כַּתַּנִּים</p>
<p>עַל אִיֵּי הַנֶּצַח, עַל קְבָרִים יְשָׁנִים.</p>
</blockquote>
<blockquote>
<p>וְרוּחַ הָעֶצֶב שֶׁאוֹתִי הוֹלִידָה</p>
<p>וּבְעַרְשִׂי אֶת אָזְנִי בְּשִׁירָה הִרְעִידָה,</p>
<p>אֶל מֶרְחָק רַב־קֶסֶם בְּחֹזֶק תִּקְרְאֵנִי</p>
<p>וּלְתַכְלִית נִשְׂגָּבָה בָּעֹז תִּמְשְׁכֵנִי…</p>
</blockquote>
<blockquote>
<p>אַךְ יֶשְׁנָם רְגָעִים בָּם אָסֵב עֵינַיִם</p>
<p>וּבְמֹרֶךְ אֶתְבּוֹנֵן “לֶעָבַר” בַּחַיִּים,</p>
<p>אָז נַפְשִׁי תִּבָּהֵל וּתְחֻבַּל לִבָּתִי</p>
<p>לְמַרְאֵה הַמְּצוּקוֹת שִׁיר לָמוֹ נָשָׂאתִי…</p>
</blockquote>
<blockquote>
<p>יֵשׁ – אֶשְׁכְּחָה נַפְשִׁי… וּתְשׁוּקָה תִתְעוֹרֵר</p>
<p>עַל רֶגֶשׁ “אַהֲבָה”, עַל “אשֶׁר” לְשׁוֹרֵר,</p>
<p>לְהָחֵם הַלֵּב, בִּשְׁבִיב אֶחָד הַלְהִיבוֹ,</p>
<p>וּבְמַרְאָה נֶחְמָדָה אַךְ רֶגַע הַרְהִיבוֹ.</p>
</blockquote>
<blockquote>
<p>אָז “שָׁרִי” יִתְיַצֵּב עָלַי כִּבְכֹר־מָוֶת,</p>
<p>לוֹ רֹאשׁ מֻטֶּה אַרְצָה וּשְׂחֹקוֹ־עַצָּבֶת,</p>
<p>וְעֵינָיו לַפִּידִים בִּלְבָבִי מְזָרוֹת</p>
<p>כַּלַּפִּיד בַּלַּיְלָה עַל גַּלֵּי־הַקְּבָרוֹת.</p>
</blockquote>
<blockquote>
<p>וּמַהֵר יָגֹזוּ חֶזְיוֹנוֹת תִּפְאָרָה,</p>
<p>וְשֵׁנִית אֲשׁוֹרֵר הָעַבְדּוּת הַמָּרָה,</p>
<p>וְנַפְשִׁי אָז תִּהְיֶה עֵין־דֶּמַע וָבֶכִי,</p>
<p>וּדְמָעוֹת בְּלִי־מֵשִׂים תֵּרַדְנָה עַל לֶחִי.</p>
</blockquote>
<blockquote>
<p>הָיִיתִי “כִמְקַבֵּר” הַלָּן עֲלֵי קֶבֶר,</p>
<p>מֵעוֹדוֹ לֹא שָׁמַע רַק יִלְלַת שֶׁבֶר,</p>
<p>כִּי יִתֵּן לִפְעָמִים אֶת קוֹלוֹ בְּרִנָּה</p>
<p>וְנִשְׁמַע רַק נֶהִי, תַּמְרוּרִים וְקִינָה…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31198">https://benyehuda.org/read/31198</a></div></body>