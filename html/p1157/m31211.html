<h1>הַחֶרֶב וְקוּרֵי עַכָּבִישׁ</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שָׁאַלְתִּי מֵאֵל הַשָּׁמַיִם:</p>
<p>"לְעַמְּךָ, אֵל עֶלְיוֹן, כַּתְּחִלָּה</p>
<p>הָשִׁיבָה אוֹר חָכְמָה וְחַיִּים</p>
<p>תִּפְאֶרֶת עֲלֻמִּים וּתְהִלָּה.</p>
</blockquote>
<blockquote>
<p>לֵב שׁוֹאֵף מַטָּרָה נִשָּׁאָה,</p>
<p>עֹז רוּחַ כַּבִּירַת עֲלִילָה!"…</p>
<p>אַךְ אֵלִי אֶל קוֹלִי לֹא שָׁעָה:</p>
<p>לֹא חִדֵּשׁ יוֹם עַמִּי כַּתְּחִלָּה.</p>
</blockquote>
<blockquote>
<p>לֹא חִדֵּשׁ בּוֹ רוּחַ נַעֲרָצָה</p>
<p>בַּל יִמּוֹט בַּל יִשַּׁח כַּסֶּלַע</p>
<p>וְעָמַד בִּגְבוּרָה נִמְרָצָה</p>
<p>כְּגִבּוֹר בֵּין אַבְנֵי הַקֶּלַע.</p>
</blockquote>
<blockquote>
<p>וָאֶקְרָא בְּרוּחַ נֶעְכֶּרֶת</p>
<p>וּבְיָגוֹן: "אֲדוֹן הַשָּׁמַיִם!</p>
<p>אִם שׁוֹב לֹא יָשׁוּבוּ תִפְאֶרֶת</p>
<p>עֵת קְדוּמִים וְנֹעַר הַחַיִּים, –</p>
</blockquote>
<blockquote>
<p>כִּי יָבֹא עָלֵינוּ יוֹם עֶצֶב,</p>
<p>יוֹם מַדְוֶה וּמְצוּקָה נִצַּחַת –</p>
<p>הָצִּיתָה קִרְבֵּנוּ אֵשׁ קֶצֶף,</p>
<p>מַשְׂטֵמָה וּתְלוּנָה קֹדַחַת!"…</p>
</blockquote>
<blockquote>
<p>– “עַל מִי?” – אָז קוֹל תְּלוּנָה שָׁמַעְתִּי:</p>
<p>"אוֹיִבְךָ, עַם עוֹלָם, מִי עָתָּה?…</p>
<p>דּוֹר יָשָׁן, שֶׁסָּר אֶל מִשְׁמַעְתִּי,</p>
<p>וּמִדֶּרֶךְ הַקֹּדֶשׁ לֹא נָטָה, –</p>
</blockquote>
<blockquote>
<p>מְשַׂנְּאִים כָּאֵלֶּה לוּ רָאָה –</p>
<p>וַיְקַדְּמֵם בִּגְעָרָה נִמְרָצָה,</p>
<p>עַל דִּבּוֹת הַשָּׁוְא וְהָרָעָה,</p>
<p>מַהֲתַלָּה מִפִּיו הִתְפָּרָצָה!</p>
</blockquote>
<blockquote>
<p>מַשְׂטֵמָה וָקֶצֶף.. מַה צּוֹרֵר</p>
<p>כִּי תָשִׁית אֵלֵיהוּ לִבֶּךָ?</p>
<p>הֲגִבּוֹר לְמוּלְךָ – הַמְעוֹרֵר</p>
<p>חֲנִית בִּשְׂדֵה־קֶטֶל עָלֶיךָ?</p>
</blockquote>
<blockquote>
<p>זוּ תַאֲוָה זוֹלֵלָה הַקֹּרְאָה!</p>
<p>זֹה קִנְאָה חֹרֶקֶת שִׁנַּיִם! –</p>
<p>הַלְאֵלֶּה עֶבְרָתְךָ תִשְׁמֹרָה,</p>
<p>מַשְׂטֵמָה וְנִקְמַת אַפָּיִם?…</p>
</blockquote>
<blockquote>
<p>הֲיַשְׁאִיר עִקְבוֹתָיו אַחֲרֵיהוּ</p>
<p>הַנֶּטֶף שֶׁיֵּרֵד הַיָּמָּה?</p>
<p>מִי יִבְעַר לְהָנִיף חַרְבֵּהוּ</p>
<p>עַל רֶשֶׁת – שֶׁשְּׂמָמִית רָקָמָה?!"…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31211">https://benyehuda.org/read/31211</a></div></body>