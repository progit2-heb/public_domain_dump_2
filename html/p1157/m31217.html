<h1>שְׁנֵי חֶזְיוֹנוֹת</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<h2>א.</h2>
<blockquote>
<p>קוֹל קַרְדֻּמּוֹת, שִׁירֵי דָוִד,</p>
<p>קְטֹרֶת, אוּדֵי אֵשׁ עֲשֵׁנִים,</p>
<p>וּבִמְדוּרַת הַמַּעֲרָכָה</p>
<p>פְּנֵי בְנֵי אָדָם: זְקֵנוֹת, זְקֵנִים.</p>
</blockquote>
<blockquote>
<p>בִּגְדֵי בַדִּים… עַטְרוֹת כְּמָרִים…</p>
<p>צְלָב וָדֶגֶל בַּיָּדָיִם,</p>
<p>מַבָּט נָשׂוּא לָרָקִיעַ,</p>
<p>לַחַשׁ תְּפִלָּה עַל שְׂפָתָיִם.</p>
</blockquote>
<blockquote>
<p>מַלְכֵי־צֶדֶק בַּכּוֹתָרוֹת,</p>
<p>נוֹצוֹת שָׂרִים יִקְרוֹת עֶרֶךְ,</p>
<p>וּמֵרָחוֹק כָּל הָעֵדָה</p>
<p>בַּעֲנָוָה תָּכֹּף בֶּרֶךְ.</p>
</blockquote>
<blockquote>
<p>גַּלֵּי דֶשֶׁן, תִּמְרוֹת עָשָׁן,</p>
<p>דָּם עַל פָּנִים יְרֹקֵי־שַׁעֲוָה,</p>
<p>כְּתֹבֶת תַּחַת זֹה הַתְּמוּנָה:</p>
<p>“חַג כִּפֻּרִים, חַג אַהֲבָה”…</p>
</blockquote>
<h2>ב.</h2>
<blockquote>
<p>מִגְדָּל חָדָשׁ, מִגְדַּל נִמְרוֹד</p>
<p>– פְּרִי עֲבוֹדַת אַלְפֵי דוֹרוֹת –</p>
<p>יְסוֹדוֹ מוּסָד בָּאֲדָמָה,</p>
<p>רֹאשׁוֹ תוֹמֵךְ שְׁמֵי הַמְּאוֹרוֹת.</p>
</blockquote>
<blockquote>
<p>זֹהַר שַׁחַר, אַהֲבָה, אַחֲוָה,</p>
<p>מִשְׁפַּט אָדָם, חַיֵּי־אשֶׁר,</p>
<p>נִצְחוֹן חֹפֶשׁ וַעֲבוֹדָה,</p>
<p>בְּרַק הִגָּיוֹן, דֶּגֶל ישֶׁר…</p>
</blockquote>
<blockquote>
<p>… מַשְׂאַת עָשָׁן, בְּכִי עוֹלָלִים,</p>
<p>צְחֹק הָעֵדָה, שְׁרִיקוֹת, פְּרָעוֹת…</p>
<p>אַנְחוֹת בְּתוּלוֹת, גִּדּוּף, קְלָלָה…</p>
<p>צַעֲקוֹת נָשִׁים, הִי אִמָּהוֹת…</p>
</blockquote>
<blockquote>
<p>קָרָה, חשֶׁךְ, דֶּלֶף טוֹרֵד,</p>
<p>סַעֲרַת חֹרֶף, שָׁרָב, צָיוֹן,</p>
<p>חֶרְפַּת רָעָב, אֵימַת מָוֶת…</p>
<p>     עוֹד לֹא תַם, לֹא תַם חִזָיוֹן…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31217">https://benyehuda.org/read/31217</a></div></body>