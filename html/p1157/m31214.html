<h1>הַחֲלֻקָּה הָאַחֲרוֹנָה</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>– "אִשְׁתִּי, אִשְׁתִּי! קִרְבִי הֵנָּה</p>
<p>רְגָעַי סְפוֹרִים, קְרוֹבָה עִתִּי…</p>
<p>קִרְבִי הֵנָּה, חֶמְדַּת לִבִּי,</p>
<p>יֶתֶר הוֹנִי חַלְּקִי אִתִּי.</p>
</blockquote>
<blockquote>
<p>כִּי לָקַחַתְּ חֶבֶל אֶחָד</p>
<p>גַּם בִּשְׂשׂוֹנִי גַּם בִּיגוֹנִי,</p>
<p>חֵלֶק חֵלֶק לָכֵן עַתָּה</p>
<p>אַחַץ עִמָּךְ יֶתֶר הוֹנִי".</p>
</blockquote>
<blockquote>
<p>כֹּה הִבִּיעַ שָׂב גּוֵֹעַ.</p>
<p>שְׂפָתוֹ עָבַר שְׂחֹק־דְּאָבָה</p>
<p>וּבְאַהֲבָה נָשָׂא עַיִן</p>
<p>אֶל רַעְיָתוֹ הַנֶּעֱצָבָה.</p>
</blockquote>
<blockquote>
<p>וּמֵאַחַת מִשִּׂמְלוֹתָיו</p>
<p>הוֹצִיא אָז אַמְתַּחַת קְטַנָּה</p>
<p>וּבַלָאט בְּיָד רֹעֶדֶת</p>
<p>וּבִזְהִירוּת שַׁאֲנַנָּה.</p>
</blockquote>
<blockquote>
<p>הֵרִיק הֵרִיק… וּמֵעֵינָיו</p>
<p>נָזְלוּ דֶמַע בְּדּוּמִיָּה…</p>
<p>"פֹּה אוֹצְרוֹת, חֶמְדַּת לִבִּי,</p>
<p>אוֹצְרוֹת אֶרֶץ הַמּוֹרִיָּה…</p>
</blockquote>
<blockquote>
<p>בַּעֲלוּמַי עֵת בָּעֶצֶב</p>
<p>לֵב וְרוּחַ הִתְקַדָּרוּ,</p>
<p>אָז בִּקַּרְתִּי הָאֲדָמָה</p>
<p>עַצְמוֹת אָבוֹת בָּהּ נִקְבָּרוּ.</p>
</blockquote>
<blockquote>
<p>אָז בִּקַּרְתִּי עִיר הַקֹּדֶשׁ –</p>
<p>כִּסֵּא דָוִד קִרְבָּהּ חָנָה,</p>
<p>קִרְבָּהּ מִקְדַּשׁ־יָהּ כְּלִיל־יֹפִי</p>
<p>בְּהַדְרַת קֹדֶשׁ שְׁלֹמֹה בָנָה…</p>
</blockquote>
<blockquote>
<p>אָכֵן עֵינַי עֵינַי רָאוּ</p>
<p>רַק שִׁמָּמוֹן שָׁם בַּשְּׁעָרִים,</p>
<p>חֻרְבָּן נוֹרָא סָבִיב סָבִיב,</p>
<p>חשֶׁךְ, מָוֶת מֵעֲבָרִים.</p>
</blockquote>
<blockquote>
<p>וָאֶתְיַפְּחָה וָאֶשְׁתַּטְּחָה</p>
<p>עַל הַקְּבָרִים בְּעַצֶּבֶת,</p>
<p>כְּרֵיחַ מוֹר שָׁאַפְתִּי קִרְבִּי</p>
<p>רֵיחַ רָקָב, רֵיחַ מָוֶת.</p>
</blockquote>
<blockquote>
<p>אַף רָאִיתִי שְׂפַת הַיַּרְדֵּן,</p>
<p>שָׁם אֶת נַעֲמָן גְּבַהּ עֵינַיִם</p>
<p>מִצָּרַעְתּוֹ אָסַף נָבִיא,</p>
<p>הוּא אֱלִישָׁע נְבִיא־שָׁמַיִם…</p>
</blockquote>
<blockquote>
<p>אַף רָאִיתִי קֶבֶר רָחֵל</p>
<p>וּמַצַּבְתָּהּ שָׁם בַּשְּׁעִָרִים,</p>
<p>אַף רָאִיתִי הָרֵי חֶרְמוֹן</p>
<p>וַאֲרָזִים עַל הֶהָרִים…</p>
</blockquote>
<blockquote>
<p>אַךְ הִגִּיעָה עֵת הִפָּרֵד…</p>
<p>וּמֶה חֻבְּלָה אָז לִבָּתִי!</p>
<p>מָה הִתְעַטְּפָה קִרְבִּי רוּחִי</p>
<p>מִמַּכְאוֹבִי מֵעַצְבָתִי.</p>
</blockquote>
<blockquote>
<p>פֹּה לִי חִכּוּ אָבִי, אִמִּי,</p>
<p>כִּי נִשְׁבַּעְתִּי עֵת נִפְרַדְתִּי</p>
<p>שׁוֹב אֲלֵיהֶם… וָאֲאֻלַּץ</p>
<p>שׁוֹב אֶל אֶרֶץ בָּהּ נוֹלַדְתִּי…</p>
</blockquote>
<blockquote>
<p>הָהּ, הִגִּיעַ רֶגַע אַחֲרוֹן!</p>
<p>רַבּוֹת, רַבּוֹת נֶאֱנַחְתִּי…</p>
<p>וּלְמַזְכֶּרֶת אַהֲבַת נֶצַח</p>
<p>קֹמֶץ עָפָר לִי לָקַחְתִּי…</p>
</blockquote>
<blockquote>
<p>רַב־עֲלִילָה זֶה הֶעָפָר</p>
<p>מְלֹא הַקֹּמֶץ… מִי הַגֶּבֶר</p>
<p>תַּחְתָּיו יָשִׂים זֶה הֶעָפָר</p>
<p>שְׁנָתוֹ תֶעֱרַב לוֹ בַּקָּבֶר…</p>
</blockquote>
<blockquote>
<p>הָבָה אֵיפוֹ חֵלֶק חֵלֶק</p>
<p>נַחַץ יַחַד יֶתֶר הוֹנִי</p>
<p>כִּי לָקַחַתְּ חֶבֶל אֶחָד</p>
<p>גַּם בִּשְׂשׂוֹנִי גַּם בִּיגוֹנִי…</p>
</blockquote>
<blockquote>
<p>הִנֵּה – קְחִי לָךְ… זֶה הַחֵלֶק</p>
<p>לִי הוּא… אִתִּי אֶקָּחֵהוּ"…</p>
<p>וּבִשְׁאֵרִית אוֹנִים חָצָה</p>
<p>לָהּ גַּם לוֹ עֲפַר קָדְשֵׁהוּ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31214">https://benyehuda.org/read/31214</a></div></body>