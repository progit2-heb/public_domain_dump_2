<h1>מַחֲזֶה מוּל מַחֲזֶה</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<h2>I</h2>
<blockquote>
<p>עֵת הַבָּצִיר. קוֹל חֲצֹצְרָה,</p>
<p>תֹּף וָנֵבֶל יִשָּׁמֵעוּ;</p>
</blockquote>
<blockquote>
<p>חַג הִלּוּלִים הוּא לְבַכּוֹס<a class="footnote" href="#fn:1" id="fnref:1" title="see footnote"><sup>1</sup></a>,</p>
</blockquote>
<blockquote>
<p>חַג שִׁכָּרוֹן וַעֲגָבִים.</p>
</blockquote>
<blockquote>
<p>בִּגְדֵי רִקְמָה יִתְנוֹסֵסוּ,</p>
<p>עֵינֵי אֵשׁ, שְׂפַָתַיִם דֹּלְקִים;</p>
<p>אֶת הַהֵד בְּהַר וּבִקְעָה</p>
<p>יָעִיר רַעַם הַהוֹלֵלוֹת.</p>
</blockquote>
<blockquote>
<p>בִּגְדֵי רִקְמָה יִתְנוֹסֵסוּ,</p>
<p>תִּתְנוֹצֵצְנָה הָאֶצְעָדוֹת,</p>
<p>יִגְעַשׁ, יֶהֱמֶה דַם הָעֵנָב,</p>
<p>יַךְ הַלְּבָבוֹת בַּתִּמָּהוֹן.</p>
</blockquote>
<blockquote>
<p>יַךְ הַלְּבָבוֹת בַּתִּמָּהוֹן,</p>
<p>וּבִמְחוֹלוֹת הַשּׁוֹבֵבוֹת</p>
<p>אֵשׁ הַנְּשִׁיקָה מִדֵּי רֶגַע</p>
<p>תַּצִּית לֶחִי שְׁזוּפַת־שָׁמֶשׁ.</p>
</blockquote>
<blockquote>
<p>נִשְׁמַע לַחַשׁ תַּאֲוָה קֹדְחָה,</p>
<p>נִשְׁמַע אַנְחוֹת חֶבֶל נָעִים…</p>
<p>אָתָא לַיְלָה, וַיִּתְגַּבָּר</p>
<p>שׂוֹא מִצְהֲלַת זְנוּת וָיַיִן.</p>
</blockquote>
<blockquote>
<p>________</p>
</blockquote>
<blockquote>
<p>וּבָעֵת הַזֹאת, בְּמִקְדַּשׁ</p>
<p>אֵל הַנְּקָמָה, אֵל הָעֶבְרָה –</p>
<p>קוֹל מַקְהֵלָה יִשָּׁמֵעַ,</p>
<p>קוֹל מַנְגִּינַת שִׁירֵי כָבוֹד.</p>
</blockquote>
<blockquote>
<p>אֵשׁ הַזְּבָחִים עַל הַמּוֹקֵד,</p>
<p>הַכֹּהֲנִים שָׁם מוֹלִיכִים</p>
<p>לַמִּזְבֵּחַ שִׁבְעִים פָּרִים,</p>
<p>בֵּין קַרְנֵיהֶם זֵרֵי פְרָחִים.</p>
</blockquote>
<blockquote>
<p>כֹּהֵן גָּדוֹל לָבוּשׁ בַּדִּים</p>
<p>אֶת הַפָּרִים כֻּלָּם יַקְרִיב</p>
<p>אֶחָד, אֶחָד בַּמַּעֲרָכָה</p>
<p>לֵאלֹהִים, לָאֵל הַנְּקָמָה.</p>
</blockquote>
<blockquote>
<p>וּבְהַקְרִיבוֹ כֹה יִתְפַּלּלֵ:</p>
<p>"הָשֵׁב אַפְּךָ, אֵל הַנְּקָמָה,</p>
<p>מִן הָעַמִּים מוֹרְדֵי אוֹרָה –</p>
<p>אָרְחוֹת מִשְׁפָּט לֹא יִנְצֹרוּ..</p>
</blockquote>
<blockquote>
<p>טַהֵר לִבָּם מִמַּשְׂטֵמָה</p>
<p>וּמִקִּנְאָה אַכְזְרִיָּה,</p>
<p>הָאֵר עֵינָם מִמַּדּוּחִים</p>
<p>וּמִכֹּבֶד שְׁנַת אִוֶּלֶת".</p>
</blockquote>
<blockquote>
<p>חֹם תְּפִלָּתוֹ – שֶׁמֶשׁ נֶגֶב,</p>
<p>בֹּר דְּבָרֶיהָ – בֹּקֶר אָבִיב,</p>
<p>וּבֶהָדָר מִשְׁתַּפֶּכֶת</p>
<p>עַל הָעֵדָה הַכֹּרַעַת…</p>
</blockquote>
<h2>II</h2>
<blockquote>
<p>קַו אוֹר כֵּהֶה וּמִתְנוֹדֵד</p>
<p>יָאִיר חֶשְׁכַת חֵדֶר רָטוּב</p>
<p>עָמֹק עָמֹק בָּאֲדָמָה,</p>
<p>וּבִדְמִי שִׁמָּמוֹן נוֹרָא</p>
</blockquote>
<blockquote>
<p>יִכְהוּ, יִכְבּוּ פְתִילֵי פִשְׁתָּה –</p>
<p>פְּתִילֵי מְנוֹרַת שִׁבְעַת קָנִים</p>
<p>הַהֲפוּכָה עַל פָּנֶיהָ</p>
<p>עַל הַבִּימָה הַשּׁוֹמֵמָה.</p>
</blockquote>
<blockquote>
<p>מוּל הַבִּימָה שֻׁלְחָן עָרוּךְ,</p>
<p>עַל הַשֻּׁלְחָן “לֶחֶם עֹנִי”</p>
<p>וּמְפֻזָרִים פֹּה גַּם שָׁמָּה,</p>
<p>עָלִים בָּלִים מֵ“הַגָּדָה”.</p>
</blockquote>
<blockquote>
<p>עַל הָרִצְפָּה בֵין הַמְּכִתּוֹת,</p>
<p>שָׁם – בְּרֹאשׁ מְנֻפַּץ־קָדְקֹד</p>
<p>עֲלֵי קֶרַע סֵפֶר תּוֹרָה</p>
<p>מְגֹאָל־דָּמִים, שֶׁלִּרְגָעִים.</p>
</blockquote>
<blockquote>
<p>תָּאִיר עָלָיו אוֹר הַמְּנוֹרָהּ</p>
<p>הָאוֹסֶפֶת קַוֵּי נָגְהָהּ –</p>
<p>מִתְגּוֹלֶלֶת גְּוִיָּה קְפוּאָה</p>
<p>גְּוִיַּת “אָנוּס” מִיִּשְׂרָאֵל.</p>
</blockquote>
<blockquote>
<p>________</p>
</blockquote>
<blockquote>
<p>וּבִרְחוֹב מַדְרִיד הַקָּרֶת</p>
<p>הַהֹמִיָּה – לִפְנֵי מִקְדַּשׁ</p>
<p>אֵל הַחֶסֶד, אֵל הַסְּלִיחָה,</p>
<p>מִקְדָּשׁ עֹטֶה אוֹר כַּשַּׂלְמָה –</p>
</blockquote>
<blockquote>
<p>שְׁנֵי עַמּוּדִים יִתְנַשָּׂאוּ,</p>
<p>וּמַעֲרֶכֶת שְׁתֵּי מְדוּרוֹת.</p>
<p>בָּמוֹת שְׁתַּיִם רָמוֹת קוֹמָה –</p>
<p>עוֹלוֹת כָּלִיל שָׁם תָּקְטַרְנָה.</p>
</blockquote>
<blockquote>
<p>וַאֲלֵיהֶן הַכֹּהֲנִים</p>
<p>לֹבְשֵׁי שְׁחוֹרִים נוֹשְׂאֵי זִמְרָה</p>
<p>מֹשְׁכִים מָשֹׁךְ, בַּחֲרִיצוּת,</p>
<p>שְׁנַיִם זְקֵנִים חִוְּרֵי פָנִים:</p>
</blockquote>
<blockquote>
<p>אוֹתָם מָצְאוּ בַ“מַּחְתֶּרֶת”</p>
<p>לִפְנֵי שֻׁלְחַן “לֶחֶם עֹנִי”. –</p>
<p>הַכְּנֵסִיָּה הַסֹּלַחַת</p>
<p>הָהּ, לָהֶם לֹא תוּכַל סְלֹחַ…</p>
</blockquote>
<blockquote>
<p>נִתַּן אוֹת – וּלְשׁוֹנוֹת לַהַב</p>
<p>כַּמִּשְׁבָּרִים הִתְפָּרָצוּ…</p>
<p>תִּימְרוֹת עָשָׁן הִתאַבָּכוּ</p>
<p>וַתְּכַסֶּינָה פְּנֵי הַחֹטְאִים…</p>
</blockquote>
<blockquote>
<p>רֵיחַ קִיטוֹר, רֵיחַ דָּמִים…</p>
<p>וּבִתְרוּעַת עֹז וְהָדָר</p>
<p>תִּשָּׁמֵעַ: “De profundis”</p>
<p>עַל הָעֵדָה הַכֹּרָעַת…</p>
</blockquote>
<div class="footnotes">
<hr/>
<ol>
<li id="fn:1">
<p>הוא אל־היין. <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31216">https://benyehuda.org/read/31216</a></div></body>