<h1>הַשְּׂמָמִית</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<h2>I</h2>
<blockquote>
<p>– “הַתֵּבֵל עִם כָּל צֶאֱצָאֶיהָ</p>
<p>בְּחָכְמָה רַבָּתִי הוּקָמָה,</p>
<p>לְחֵפֶץ הָאָדָם נוֹצָרוּ</p>
<p>וּלְאָשְׁרוֹ עַל פְּנֵי הָאֲדָמָה".</p>
</blockquote>
<blockquote>
<p>כֵּן יָשִׁישׁ בַּיָּמִים מִקֶּדֶם</p>
<p>לַיֶּלֶד לְדָוִד הִבִּיעַ…</p>
<p>“גַּם שְׂמָמִית?” אָז יִקְרָא הַיֶּלֶד</p>
<p>וּשְׂחֹק עַל שִׂפְתוֹתָיו הוֹפִיעַ</p>
</blockquote>
<blockquote>
<p>“יֵשׁ חֵפֶץ בַּסּוּס וּמְרוּצָתוֹ,</p>
<p>יֵשׁ חֵפֶץ בְּכֹחַ הַחֲמוֹר,</p>
<p>בְּשֶֹה וּבְגִזָּתוֹ הַיָּפָה,</p>
<p>בְּעֹרֶף הֶחָזָק שֶׁל שׁוֹר.</p>
</blockquote>
<blockquote>
<p>“יֵשׁ נֹעַם בְּתֹר וּבֶן־אַוָּז</p>
<p>עַל שֻׁלְחָן מְלֵא דִשְׁנֵי מַעֲדַנִּים,</p>
<p>יֵשׁ נֹעַם בְּשִׁירַת הַזָּמִיר</p>
<p>בְּשֶׁקֶט הַלַּיְלָה בַּגַּנִּים.</p>
</blockquote>
<blockquote>
<p>“יֵשׁ יִפְעָה בַּנְשָׁרִים עֵת מַעְלָה</p>
<p>וּמַעְלָה בָּעֹז יִתְנַשָּׂאוּ</p>
<p>לִמְקוֹם הָעֲרָפֶל – שָׁם סַלְעֵי</p>
<p>הַיְשִׁימוֹן כַּקְפוּאִים יֵרָאוּ.</p>
</blockquote>
<blockquote>
<p>“יֵשׁ הוֹד בְּאַיֶּלֶת הַלְבָנוֹן</p>
<p>עֵת תָּנוּס מֵאַבְנֵי קַלָּעִים</p>
<p>אֶל סִבְכֵי הַיְעָרוֹת הַגְּדוֹלִים</p>
<p>מִבֵּינוֹת לִסְעִיפֵי הַסְּלָעִים.</p>
</blockquote>
<blockquote>
<p>“וּמָה הוּא הַחֶפֶץ, הָעֹנֶג,</p>
<p>לָאָדָם מִשְּׂמָמִית יַגִּיעַ?…”</p>
<p>אַךְ יוֹם הִנֵּה בָא – וְהוֹכִיחַ</p>
<p>כִּי אֱמֶת הַזָּקֵן הִבִּיעַ.</p>
</blockquote>
<h2>II</h2>
<blockquote>
<p>נִרְדָף עַל צַוָּאר מִשָּׁאוּל –</p>
<p>נְעִים־זְמִרוֹת הִתְחַבֵּא בַמְּעָרָה.</p>
<p>וּמַחֲנֶה־הַמֶּלֶךְ – עֲקֵבוֹ</p>
<p>בְּהָרִים וּבְקָעוֹת שָׁמָרָה.</p>
</blockquote>
<blockquote>
<p>נְעִים זְמִרוֹת שָׁם יָשַׁב בַּמְּעָרָה.</p>
<p>שָׁם יָשַׁב וְאָזְנוֹ קָשָׁבָה:</p>
<p>קוֹל נֶשֶׁק כִּי יֵלֵךְ כִּי יִקְרַב,</p>
<p>כִּי יִגְבַּר קוֹל אַנְשֵׁי הַצָּבָא.</p>
</blockquote>
<blockquote>
<p>הֵם קְרֵבִים… “הוֹי, אֵלִי, הַצִּילָה!”</p>
<p>– אָז יִקְרָא בְּשִׁבְרוֹן לִבֵּהוּ,</p>
<p>הֵם קְרֵבִים… וַיַקְשֵׁב רַב קֶשֶׁב</p>
<p>וַיִּכְלָא אֶת רוּחוֹ קִרְבֵּהוּ.</p>
</blockquote>
<blockquote>
<p>וַיַּעַמְדוּ, וַיִּקְרָא הָאֶחָד:</p>
<p>– “אוֹי אוּלַי בַּמְעָרָה הִנֵּהוּ?” –</p>
<p>– “לֹא פֹה הוּא, הֲתִרְאֶה?” – עָנָהוּ</p>
<p>הַשֵּׁנִי וַיּוֹר בְּיָדֵהוּ.</p>
</blockquote>
<blockquote>
<p>הַמַּחֲנֶה חָלָפָה. וַיִקְרַב</p>
<p>הַנֶּחְבָּא אֶל פִּי מְעָרָתוֹ,</p>
<p>וּמַה זֶה שָׁם עֵינָיו חָזָיוּ? –</p>
<p>אֵין חֵקֶר לָאֵל וּלְחָכְמָתוֹ!</p>
</blockquote>
<blockquote>
<p>אֶת פֶּתַח הַמְּעָרָה, עֵת מַחֲנֵה</p>
<p>הַמֶּלֶךְ הִקְרִיבָה לָגֶשֶׁת –</p>
<p>הַשְּׂמָמִית הַמְתַפְּשָׂה כִּסָּתָה</p>
<p>בְּאֶרֶג קוּרֶיהָ כָּרֶשֶׁת…</p>
</blockquote>
<blockquote>
<p>לֹא הִצִּיל מִמָּוֶת אֶת דָּוִד</p>
<p>לֹא שׁוֹר וְלֹא סוּס קַל־רַגְלָיִם,</p>
<p>לֹא נֶשֶׁר הַשּׂוֹחֵק לַסּוּפָה</p>
<p>הַמְעוֹפֵף בְּלֵב הַשָּׁמָיִם –</p>
</blockquote>
<blockquote>
<p>רַק שְׂמָמִית נִמְאָסָה וּנְמִבְזָה</p>
<p>יֹשֶׁבֶת חֳרָבוֹת וּשְׁאִיָּה</p>
<p>בְּאֶרֶג קוּרֶיהָ הַבָּלִים –</p>
<p>לַגִּבּוֹר הַמְשׁוֹרֵר הוֹשִׁיעָה…</p>
</blockquote>
<blockquote>
<p>וְנֶפֶשׁ הַמְשׁוֹרֵר הִתְנַשְּׂאָה</p>
<p>כַּגַּל, עֵת יִתְגָּאוּ הַמָּיִם,</p>
<p>מֵחֶזְקַת יַד שִׂמְחָה נִצַּחַת</p>
<p>מֵרֶגֶשׁ הֶגְיוֹנֵי שָׁמָיִם…</p>
</blockquote>
<blockquote>
<p>הִתְנַשֵּׂא הַמְשׁוֹרֵר הַנַּעֲלֶה</p>
<p>בִּקְדֻשַּׁת הֶגְיוֹנָיו הַתְּמִימִים,</p>
<p>וּבְכָתְלֵי הַמְּעָרָה נִשְׁמָעוּ</p>
<p>קוֹל דִּבְרֵי תְהִלּוֹתָיו הַנְּעִימִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31188">https://benyehuda.org/read/31188</a></div></body>