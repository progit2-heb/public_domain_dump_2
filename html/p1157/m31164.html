<h1>זֶה אֵלִי</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<p>(שמות כ‘, ה’–ו’)</p>
<blockquote>
<p>בּוֹ גְבוּרָה וָצֶדֶק בָּעֹז יִתְלַכָּדוּ,</p>
<p>בִּימִינוֹ בְרַק־חֶרֶב וּלְרַגְלָיו דּוּדָאִים,</p>
<p>בּוֹ שִׁירַת הַזָּמִיר וַחֲזִיזִים נוֹרָאִים</p>
<p>לְזֶמֶר מְלֵא נֹעַם וָחֵן יִתְאֶחָדוּ.</p>
</blockquote>
<blockquote>
<p>זֶה אֵלִי, זֶה מַלְכִּי, בַּכֹּחַ נֶאְדָּרִי,</p>
<p>לְעִתּוֹת בַּצָּרָה וּתְלָאָה יוֹפִיעַ,</p>
<p>כַּכּוֹכָב בַּנֶּשֶׁף מִמָּרוֹם יַגִּיהַ</p>
<p>בְּחֶשְׁכַת הַכַּחַשׁ וָשֶׂפֶק אַכְזָרִי.</p>
</blockquote>
<blockquote>
<p>הוּא נָתַן לִי חֶרֶב וּפִרְחֵי נִצָּנִים</p>
<p>וַיֹּאמֶר: "לְכָה נָא בֵּין סִבְכֵי בַרְקָנִים…</p>
<p>הִכָּנְעָה לַקּשֶׁט, וּנְכֹחָה תִנְצֹרָה…</p>
</blockquote>
<blockquote>
<p>וְהָיְתָה הַחֶרֶב מוּל אוֹיֵב לְמָעוֹז</p>
<p>וּפְרָחִים – בַּדֶּרֶךְ הָרְוָיָה מִדְּמָעוֹת –</p>
<p>לְרַגְלֵי יוֹדְעֶיךָ תִּפְזֹרָה!"…</p>
<p>         זֶה אֵלִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31164">https://benyehuda.org/read/31164</a></div></body>