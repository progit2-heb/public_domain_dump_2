<h1>[לֹא בְנַחַל הַמַּיִם]</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לֹא בְנַחַל הַמַּיִם</p>
<p>גַּנָּתִי הִשְׁקֵיתִי,</p>
<p>בְּדִמְעוֹת עֵינַיִם</p>
<p>תְּלָמֶיהָ הִרְוֵיתִי.</p>
</blockquote>
<blockquote>
<p>לֹא פִרְחֵי שׁוֹשַׁנָּה</p>
<p>גַּנָּתִי תַפְרִיחַ,</p>
<p>רַק דַּרְדַּר, רַק לַעֲנָה</p>
<p>מִסָּבִיב תַּצְמִיחַ.</p>
</blockquote>
<blockquote>
<p>אַךְ בֵּין הַסַּלּוֹנִים</p>
<p>רֹאשׁ יִשָּׂא לִשְׁחָקִים</p>
<p>אַחַד הָאַלּוֹנִים</p>
<p>כְּמוֹ בֶן־עֲנָקִים.</p>
</blockquote>
<blockquote>
<p>אַלּוֹן זָקֵן שְׂבַע־יָמִים</p>
<p>פָרוּעַ שַׂעֲרָתוֹ,</p>
<p>וּפָנָיו נִזְעָמִים</p>
<p>וְקֶסֶם חֲתֻלָּתוֹ.</p>
</blockquote>
<blockquote>
<p>גַּם סַעַר גַּם סוּפָה</p>
<p>עַל עוֹרוֹ סָעָרוּ,</p>
<p>בִּזְרֹעַ חֲשׂוּפָה</p>
<p>קָרָעוּ, גָּזָרוּ.</p>
</blockquote>
<blockquote>
<p>וּבְרָקִים וּרְעָמִים</p>
<p>אֶת גִּזְעוֹ הִבְעִירוּ,</p>
<p>וּמָטָר וּגְשָׁמִים</p>
<p>בּוֹ עָקֵב הִשְׁאִירוּ.</p>
</blockquote>
<blockquote>
<p>כִּי תִגְבַּר עַצֶּבֶת</p>
<p>כִּי יָבֹא יוֹם עֹנִי, –</p>
<p>אָז אֶבְחַר לָשֶׁבֶת</p>
<p>בְּצִלְלֵי אַלּוֹנִי.</p>
</blockquote>
<blockquote>
<p>אָז נִבְלִי אֶשָּׂאָה,</p>
<p>אָז עָלָיו אָשֹׁחַ,</p>
<p>וּצְפִירוֹת אֶקְלָעָה</p>
<p>מִדַּרְדַּר וָחוֹחַ.</p>
</blockquote>
<blockquote>
<p>שָׁם אֹהַב לָשֶׁבֶת</p>
<p>בְּצִלּוֹ הַנָּעִים,</p>
<p>אַט אֹזֶן קַשֶּׁבֶת</p>
<p>לְרָז הָעֳפָאִים.</p>
</blockquote>
<blockquote>
<p>וּבְשַׁלְוַת דּוּמִיָּה</p>
<p>מֵיתָרַי אָנִיעָה,</p>
<p>וְשִׁירָה הֹמִיָּה</p>
<p>הַנֵּבֶל יַשְׁמִיעַ.</p>
</blockquote>
<blockquote>
<p>כָּל הָגוּת, מַזְהִירָה</p>
<p>כְּכוֹכַב הָעֶרֶב –</p>
<p>אַזִילָה בַשִּׁירָה,</p>
<p>אַזִילָה לֹא אֶרֶף.</p>
</blockquote>
<blockquote>
<p>אָז אֶשְׁמַע, אָזִינָה</p>
<p>הֶעָלִים נִרְעָשִׁים,</p>
<p>אָז אֵדַע אָבִינָה</p>
<p>אֶת חֵיל הַשָּׁרָשִׁים…</p>
</blockquote>
<blockquote>
<p>וּבְנַפְשִׁי נִרְעָשָׁה</p>
<p>קַו אוֹרָה יוֹפִיעַ</p>
<p>וְגֵאוּת אֶלְבָּשָׁה –</p>
<p>וּלְעֵצִי אַבִּיעַ:</p>
</blockquote>
<blockquote>
<p>"– יָרִיעַ הַסַּעַר,</p>
<p>יָרִיעַ לוֹ יָהִים,</p>
<p>וַחֲמָתוֹ גַם יַעַר</p>
<p>עַל פְּנֵי הָעֳפָאִים, –</p>
</blockquote>
<blockquote>
<p>לֹא לוֹ לְהַכְנִיעַ,</p>
<p>אֶת קְטֹן עֲנָפֶיךָ,</p>
<p>לֹא יָעֹז לַכְרִיעַ</p>
<p>וּלְשַׁבֵּר גִּזְעֶךָ.</p>
</blockquote>
<blockquote>
<p>כָּל פֶּגַע, כָּל אָסוֹן</p>
<p>עָלֶיךָ לֹא יַעֲלֶה,</p>
<p>אַלּוֹנִי הֶחָסוֹן,</p>
<p>אַלּוֹנִי הַנַּעֲלֶה!</p>
</blockquote>
<blockquote>
<p>אַךְ יוֹם עוֹד יַגִּיעַ</p>
<p>עָדֶיךָ בֶּחָלֶד,</p>
<p>בְּצִלְּךָ יַרְגִּיעַ</p>
<p>דּוֹר אַחֲרוֹן יִוָּלֶד.</p>
</blockquote>
<blockquote>
<p>הוּא יִלְקֹט דּוּדָאִים,</p>
<p>שׁוֹשַׁנֵּי אַדֶּרֶת,</p>
<p>בְּצֵל הָעֳפָאִים</p>
<p>לִצְפִירוֹת תִּפְאֶרֶת.</p>
</blockquote>
<blockquote>
<p>אָז יִזְכֹּר הַיָּמִים</p>
<p>הַקָּשִׁים, הָרָעִים,</p>
<p>בָּם רַבּוּ הַקָּמִים,</p>
<p>בָּם רַבּוּ הַפְּגָעִים.</p>
</blockquote>
<blockquote>
<p>מַחֲשֶׁבֶת דְּאָבָה</p>
<p>אָז תַּקְדִּיר בַּת־עֵינוֹ;</p>
<p>אַךְ בָּאָה כֵּן שָׁבָה</p>
<p>מַחֲשֶׁבֶת יְגוֹנוֹ.</p>
</blockquote>
<blockquote>
<p>וְשִׁירָה יַשְׁמִיעַ</p>
<p>בְּגֹבַהּ וּבְגָאוֹן,</p>
<p>אַף אַתָּה תָרִיעַ</p>
<p>וְתַעֲנֶה בְּשָׁאוֹן"…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31201">https://benyehuda.org/read/31201</a></div></body>