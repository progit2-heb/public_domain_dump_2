<h1>הַגַּרְזָן וְהָעֵצִים</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּאַחַד הַיְעָרִים – עֲגָלָה רֹעֶשֶׁת,</p>
<p>טְעוּנַת קַרְדֻּמּוֹת הָלָכָה.</p>
<p>מֵרוֹם הַשָּׁמַיִם עַל בַּרְזֶל הָעֶשֶׁת</p>
<p>הַשֶּׁמֶשׁ אֶת אוֹרָהּ שָׁלָחָה.</p>
<p>הָעֵצִים הַצְּעִירִים הַשָּׁאוֹן שָׁמָעוּ –</p>
<p>וּבְרַעַשׁ הֵנִיעוּ עַלֵּיהֶם,</p>
<p>כִּי יָצָא לִבָּמוֹ, הִתְפַּלְּצוּ, תָּמָהוּ,</p>
<p>כִּי סָר מַר הַמָּוֶת אֲלֵיהֶם.</p>
<p>אַךְ אֵלָה עֲבֻתָּה כַּבִּירָה בַיָּמִים</p>
<p>לָעֵצִים הַצְּעִירִים אָמָרָה:</p>
<p>“מִבַּרְזֶל אֵין־אוֹנִים אַל תַּעַמְדוּ נִפְעָמִים</p>
<p>אַל תִּירְאוּ מֵעֶשֶׁת נִשְׁבָּרָה.</p>
<p>הַגַּרְזֶן אִם יַפִּיל עֲצוּמִים – חֲרָדוֹת</p>
<p>לֹא נִלְבַּשׁ לְמַרְאֵה אוֹיְבֵנוּ –</p>
<p>כָּל עוֹד לַקַּרְדֻמּוֹת מֵעֵצְכֶם הַיָּדוֹת</p>
<p>לֹא אַתֶּם, יַקִּירַי, תִּתֵּנוּ".</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31187">https://benyehuda.org/read/31187</a></div></body>