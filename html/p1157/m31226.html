<h1>בַּת יִפְתָּח</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<h2>I</h2>
<blockquote>
<p>עַפְעַפֵּי הַשַּׁחַר פַּעֲמַיִם הֵפִיצוּ</p>
<p>אֲפֵלָה – וּלְתֵבֵל הֵאִירוּ,</p>
<p>וִיעָרוֹת וּשְׁדֵמוֹת מִשְּׁנָתָם הֵקִיצוּ,</p>
<p>בִּרְסִיסִים כִּפְנִינִים הִזְהִירוּ,</p>
</blockquote>
<blockquote>
<p>וַחֲלִילֵי הָרֹעוֹת פַּעֲמַיִם הֵרִיעוּ</p>
<p>לְהֶמְיַת הַצֹּאן בַּעֲרָבָה,</p>
<p>וְכוֹכְבֵי הַנֶּשֶׁף בַּשַּׁחַק הוֹפִיעוּ</p>
<p>וְרוּחַ הַלַּיְלָה נָשָׁבָה.</p>
</blockquote>
<blockquote>
<p>וּבְשַׁדְמוֹת עֲרֹעֵר הָעֹטוֹת צַלְמָוֶת</p>
<p>עוֹד אִבְחַת מִלְחָמָה נִטָּשָׁה,</p>
<p>כִּנְמֵרִים וּלְבָאִים בְּלִי פָחֹד מִמָּוֶת</p>
<p>מַעֲרֶכֶת חֵיל יִפְתָּח נִגָּשָׁה…</p>
</blockquote>
<blockquote>
<p>הוּא הָלַךְ לִפְנֵיהֶם. כִּלָּיוֹן וּשְׁמָמָה</p>
<p>לִדְגָלָיו הַדֶּרֶךְ סָלָלוּ.</p>
<p>שְׁנֵי יָמִים הֵשִׁיבוּ בְנֵי עַמּוֹן מִלְחָמָה,</p>
<p>אַךְ – נָפְלוּ לְפָנָיו, נָפָלוּ.</p>
</blockquote>
<blockquote>
<p>פִּגְרֵיהֶם עַל שַׁדְמוֹת הַצִּיָּה נֶעֱרָמוּ,</p>
<p>שָׂרֵיהֶם בְּעֶצֶב יִשָּׁחוּ,</p>
<p>הַחוֹמוֹת נֻתָּצוּ, הַכְּפָרִים נֶעְתָּמוּ,</p>
<p>מִגְרָשִׁים לִישִׁימוֹן נֶהְפָּכוּ…</p>
</blockquote>
<blockquote>
<p>הַשֶּׁמֶשׁ שָׁקָעָה… עַל שְׂדֵה הַהֲרֵגָה</p>
<p>מְפָרֵשׂ הַלַּיְלָה כְּנָפָיִם, –</p>
<p>וּמַחֲנֵה חֵיל יִפְתָּח נִצְחוֹנָהּ חוֹגֵגָה</p>
<p>בִּתְרוּעָה וּמְחוֹלַת מַחֲנָיִם.</p>
</blockquote>
<h2>II</h2>
<blockquote>
<p>בְּאֹהֶל אַפַּדְנוֹ עַל שְׂמִיכוֹת נֶהְדָּרוֹת</p>
<p>שַׂר צְבָא בְנֵי יִשְׂרָאֵל יַרְגִּיעַ;</p>
<p>עַל מִצְחוֹ הַנָּאוֹר וּבְעֵינָיו הַבָּרוֹת</p>
<p>אוֹר גְּבוּרָה וָנֵצַח יוֹפִיעַ:</p>
</blockquote>
<blockquote>
<p>הַמְגֹרָשׁ הַנֶּעֱזָב – בִּזְרֹעַ שַׁלֶּטֶת</p>
<p>הוּא מוֹשֵׁל עַל עֵדָה נִכְנַעַת,</p>
<p>וּבְגָאוֹן נֶאְדָּרִי וּבְנֶפֶשׁ שֹׁקֶטֶת</p>
<p>מִתְהַלֵּךְ בֵּין שָׂרֵי מִשְׁמָעַת.</p>
</blockquote>
<blockquote>
<p>הַקְּרָב הִנֵּה כָלָה. – עַל תֵּבֵל נִרְדֶּמֶת</p>
<p>אוֹר בֹּקֶר עֵת יִזְרַח זָרֹחַ</p>
<p>אָז יָשׁוּב לְאַרְצוֹ עִם חֵיל הַמִּלְחֶמֶת</p>
<p>אָז יָבִיא אֶת שְׁלַל הַמַּלְקוֹחַ.</p>
</blockquote>
<blockquote>
<p>בְּבֵיתוֹ יְשֵׁנָה שָׁם בִּתּוֹ הָאַחַת:</p>
<p>עֵינֶיהָ הַיָּפוֹת סֻגָּרוּ;</p>
<p>הֶחָזֶה מִתְנַשֵּׂא וְיוֹרֵד בְּנַחַת,</p>
<p>לְחָיֶיהָ כַּלַּהַב יִבְעָרוּ…</p>
</blockquote>
<blockquote>
<p>בִּסְבָךְ נוֹתֵן רֵיחַ בְּגִנַּת הַנְּטָעִים</p>
<p>מִזְמוֹרֵי הַזָמִיר נִשְׁמָעוּ;</p>
<p>מֵרֶפֶת אֲפֵלָה, אֶל כָּרֵי הַדְּשָׁאִים</p>
<p>הַיָּפִים, הַגְּמַלִּים יָצָאוּ;</p>
</blockquote>
<blockquote>
<p>אַחֲרֵיהֶם – עֲדָרִים; וּשְׁרִיקוֹת נִשְׁמָעוּ</p>
<p>וְאָבָק מִתְנַשֵּׂא לִשְׁחָקִים…</p>
<p>וְשִׂמְחָה וְגָאוֹן לֵב יִפְתָּח מָלָאוּ</p>
<p>וְעֵינָיו הִזְהִירוּ כַבְּרָקִים.</p>
</blockquote>
<blockquote>
<p>וַיִּכְרַע בְּנַחַת וַיְפַלֵּל בִּדְמָמָה:</p>
<p>"אֵל עֶלְיוֹן, צוּר עֹז יְשׁוּעָתִי!</p>
<p>לְפָנַי הָלַכְתָּ בְּסַעֲרַת מִלְחָמָה,</p>
<p>אִמַּצְתָּ בִגְבוּרָה לִבָּתִי;</p>
</blockquote>
<blockquote>
<p>אֶת חַרְבִּי לִבַּנְתָּ בְּלַבַּת הַבְּרָקִים,</p>
<p>מָגִנִּי הִקְשִׁיתָ בִּסְעָרָה.</p>
<p>מֵעֵינֵי הַצָּר הִסְתִּירַנִי עַב־שְׁחָקִים,</p>
<p>וּזְרֹעַ עָרִיצִים נִשְׁבָּרָה!</p>
</blockquote>
<blockquote>
<p>כַּכּוֹכָב תּוֹפִיעַ לִי תְּהִלַּת נִצְחוֹנִי! –</p>
<p>אֵל עוֹלָם, אֶת נִדְרִי הַקְשִׁיבָה:</p>
<p>אֶת כָּל אֲשֶׁר יֵצֵא לִקְרָאתִי מִמְּעוֹנִי</p>
<p>לְעוֹלָה אֵלֶיךָ אַקְרִיבָה.</p>
</blockquote>
<blockquote>
<p>וּבְתִמְרוֹת הֶעָשָׁן כִּי יַעֲלֶה אֵלֶיךָ</p>
<p>יִנָּשְׂאוּ גַם דִּבְרֵי תְפִלָּתִי</p>
<p>לְמַעְלָה לְמָעְלָה אֶל כִּסֵּא קָדְשֶׁךָ,</p>
<p>אֵל עֶלְיוֹן צוּר עֹז יְשׁוּעָתִי!" –</p>
</blockquote>
<h2>III</h2>
<blockquote>
<p>" – נָקוּמָה נֵלֵכָה, הַעְתִּיקוּ אֹהָלִים!" –</p>
<p>עֲרָפֶל מִתְאַבֵּךְ בַּצִּיָּה,</p>
<p>וּשְׁבִי וּמַלְקֹחַ עַל גְּמַלִּים מוּבָלִים</p>
<p>בֶּהָמוֹן לְאֶרֶץ מוֹרִיָּה.</p>
</blockquote>
<blockquote>
<p>וּבְמֶרְחַב הַצִּיָּה – בִּתְרוּעָה וּבְגָאוֹן</p>
<p>מַעֲרֶכֶת צְבָא יִפְתָּח עֹבֶרֶת,</p>
<p>שַׂהֲרוֹנִים וּרְבִידִים יִנּוֹעוּן בְּשָׁאוֹן</p>
<p>עַל חָזוֹת שֶׁשְּׁזָפָם הֶחָרֶס.</p>
</blockquote>
<blockquote>
<p>מְצִלְתַּיִם וְתֻפִּים קוֹל רִנָּה פָּצָחוּ</p>
<p>צְחֹק שָׂשׂוֹן – בְּפִיּוֹת הַצָּבָא,</p>
<p>וְגַלֵּי בְנֵי־שָׁאוֹן מֵהֵמָּה יֻדָּחוּ</p>
<p>לְהָעִיר הַהֵד בַּעֲרָבָה.</p>
</blockquote>
<blockquote>
<p>בְּרֹאשׁ חֵיל מִשְׁמַרְתּוֹ הַהֹמֶה וְסוֹעֵר,</p>
<p>בֵּין שָׂרֵי הַקְּרָב לַעֲבָרָיו,</p>
<p>עַל סוּסוֹ הַלָּבָן הַבָּלוּם וְדוֹהֵר –</p>
<p>יֵרָאֶה הַמּוֹחֵץ רֹאשׁ צָרָיו.</p>
</blockquote>
<blockquote>
<p>עֲלִיצוּת וָאֹמֶץ בְּעֵינָיו יָלִינוּ</p>
<p>וּלְחָיָיו אֲדֻמּוֹת יִבְעָרוּ.</p>
<p>בְּעַרְפְּלֵי לַיִל – שֶׁפָּנָיו יַלְבִּינוּ –</p>
<p>עוֹד רָאשֵׁי הַלְּבָנוֹן יִקְדָּרוּ.</p>
</blockquote>
<blockquote>
<p>“הָחִישׁוּ” – אָז יִקְרָא – "הָחִישׁוּ נָא, אַחִים,</p>
<p>הָרִיעוּ הָרִיעוּ, הַשָׂרִים!</p>
<p>שְׂאוּ בְרָכָה מֵאִתִּי, הַשְּׁדֵמוֹת, הָאַחִים,</p>
<p>הַלְּבָנוֹן וְרָאשֵׁי הֶהָרִים!"…</p>
</blockquote>
<h2>IV</h2>
<blockquote>
<p>מֵעַרפְּלֵי לַיְלָה הָאָרֶץ נִנְעֶרֶת…</p>
<p>הַשַּׁחַר מִמִּזְרָח הוֹפִיעַ…</p>
<p>קוֹל מִי יִשָּׁמֵעַ מִיַּעַר תִּפְאֶרֶת?</p>
<p>שִׁיר מִי עַל הֶהָרִים יָרִיעַ?</p>
</blockquote>
<blockquote>
<p>מַדּוּעַ הִלְּבִּינוּ כֹה פְּנֵי הַמּוֹשִׁיעַ?</p>
<p>הוֹי שֶׁבֶר!… שָׁם בִּתּוֹ הַיְקָרָה!</p>
<p>הִיא יָצְאָה לִקְרָאתוֹ… בַּמֶּרְחָב יָרִיעַ</p>
<p>קוֹל שִׁירָהּ, שִׁיר עֹז וְתִפְאָרָה…</p>
</blockquote>
<blockquote>
<p>וּלְיִפְתָּח אָבִיהָ יָדֶיהָ הוֹשִׁיטָה,</p>
<p>בְּרַעֲמַת סוּסֵהוּ אָחָזָה… –</p>
<p>מִקּוֹל מַר צוֹרֵחַ, קוֹל פַּחַד וּמְחִתָּה</p>
<p>עֲרָבָה מִסָּבִיב רָגָזָה:</p>
</blockquote>
<blockquote>
<p>"הוֹי שׁוּבִי הַבַּיְתָה!… אֲדוֹן הַשָּׁמַיִם,</p>
<p>הַאֻמְנָם לְקָרְבָּן הִיא תֶהִי?</p>
<p>הַחֲרִישׁוּ, הָהּ נַפְּצוּ הַתֹּף וּמְצִלְתַּיִם,</p>
<p>הִתְפַּלְּשׁוּ בָאֵפֶר, שְׂאוּ נֶהִי!</p>
</blockquote>
<blockquote>
<p>"אֶת בִּתִּי זוּ בִתִּי לַטֶּבַח אוֹבִילָה,</p>
<p>דָּם נָקִי אַגִּירָה לַשַּׁחַת.</p>
<p>אֶת שְׂפָתַי פָּצִיתִי… לֹא אוּכַל אַצִּילָהּ…</p>
<p>הוֹי בִּתִּי, הוֹי בִּתִּי הָאַחַת!"…</p>
</blockquote>
<blockquote>
<p>וַיִּפֹּל עַל לִבָּהּ וּבְתוּגָה נִצַּחַת</p>
<p>נְשָׁקָה – וְעֵינוֹ נִגָּרָה…</p>
<p>אַךְ הִיא הִרְחִיקַתּוּ מֵאִתָּהּ בְּנַחַת</p>
<p>וְכָכָה אֵלֵיהוּ אָמָרָה:</p>
</blockquote>
<blockquote>
<p>– "אָב יָקָר! מַדּוּעַ מְנַעְתַּנִי מִכַּלּוֹת</p>
<p>אֶת דִּבְרֵי שִׁירָתִי הַנָּאוָה</p>
<p>שֶׁתַּכְתִּיר בִּתְהִלַּת אַל־מָוֶת אֶת מַעֲלוֹת</p>
<p>הַגִּבּוֹר הַדָּגוּל מֵרְבָבָה?…</p>
</blockquote>
<blockquote>
<p>"תִּפְאֶרֶת לְךָ, אָבִי, תִּפְאֶרֶת וּשְׁבָחָה!</p>
<p>עֵין־יָהּ מִשָּׁמַיִם תּוֹפִיעַ</p>
<p>לָנֶצַח עָלֶיךָ בְּחֶסֶד וּבְרָכָה…</p>
<p>תִּפְאֶרֶת וָעֹז לַמּוֹשִׁיעַ!…</p>
</blockquote>
<blockquote>
<p>"הָרִיעוּ, כִנּוֹרוֹת, קוֹל רִנָּה הַגְדִּילוּ!</p>
<p>הַרְעִישׁוּ עֲצֵיכֶם, הַיְעָרִים!</p>
<p>וְהָרֵי הַלְּבָנוֹן רָאשֵׁיכֶם הַשְׁפִּילוּ</p>
<p>מִלִּפְנֵי הַגִּבּוֹר בַּשְּׁעָרִים!</p>
</blockquote>
<blockquote>
<p>"הִשְׁתַּפְּכוּ, מֵי קִדְרוֹן הַזַּכִּים הַקָּרִים,</p>
<p>הָבִיאוּ נָא חַיִּים וָרֶוַח</p>
<p>לְנֶפֶשׁ הַמַּצִּיל אֶת עַמּוֹ מִצָּרִים,</p>
<p>לַחֶרֶב הַמְּרוּטָה לָטֶבַח!</p>
</blockquote>
<blockquote>
<p>"וּלְעוֹלְמֵי עוֹלָמִים הַשִּׁירָה תָרִיעַ</p>
<p>וְיֵדַע הָעָם לְדוֹרוֹתָיו</p>
<p>וְשָׂפָה לְשָׂפָה נֶאֱמָנָה תַּבִּיעַ</p>
<p>חִין יִפְתָּח וְרַעַם גְּבוּרוֹתָיו!"</p>
</blockquote>
<blockquote>
<p>כֹּה שָׁרָה וּבְתֻפָּהּ יָדֶיהָ תָּפָפוּ,</p>
<p>לָהּ עָנוּ מְזַמְּרוֹת – מַקְהֵלָה,</p>
<p>וְדִבְרֵי הַשִּׁירָה נָזֹלּוּ, שָׁטָפוּ</p>
<p>בַּמֶּרְחָב הֶעָטוּף אֲפֵלָה…</p>
</blockquote>
<h2>V</h2>
<blockquote>
<p>וַתֵּפֶן לְיִפְתָּח וַתּוֹסֶף עַל דְּבָרָהּ</p>
<p>(עֲלִיצוּת הֵפִיקוּ עֵינֶיהָ,</p>
<p>וְעֹז הָעֲלוּמִים וְרֶגֶשׁ וּנְהָרָה</p>
<p>הִצִּיעוּ עַל דַּל שִׂפְתוֹתֶיהָ):</p>
</blockquote>
<blockquote>
<p>"אָב יָקָר! אִם אַחַת אֲנִי לְפָנֶיךָ –</p>
<p>לְעַמִּי יְחִידָה אֵינֶנִּי…</p>
<p>לְאֵל הַשָּׁמַיִם פָּצִיתָ שְׂפָתֶיךָ –</p>
<p>כֵּן יָקוּם! נְכוֹנָה הִנֶּנִּי!</p>
</blockquote>
<blockquote>
<p>"חָפְשִׁיָּה אָמוּתָה, מַה תִּרְחַב לִבָּתִי!</p>
<p>לֹא אָחוּס עַל חַיַּי, אָמוּתָה:</p>
<p>מֶה חַיַּי נֶחְשָׁבִים מוּל גּוֹרַל אֻמָּתִי?</p>
<p>מַה מּוֹתִי מוּל חַיֵּי חָפְשׁוּתָהּ?</p>
</blockquote>
<blockquote>
<p>"אָב יָקָר! הַמַּחֲנֶה שֶׁלִּלְחֹם יָצָאָה</p>
<p>הֲשָׁבוּ בָהּ כָּל הַנִּלְחָמִים?</p>
<p>הֲנֶפֶשׁ רַק אַחַת הַחֶרֶב בָּלָעָה</p>
<p>בְּכֹבֶד מִלְחֶמֶת הַדָּמִים?</p>
</blockquote>
<blockquote>
<p>"הַעֵינֵי אָב אֶחָד בִּדְמָעוֹת יֶעְשָׁשׁוּ?</p>
<p>וְאֵם הֲרַק אַחַת תְּשַׁוֵּעַ?</p>
<p>בִּשְׂדֵה־הַמַּעֲרֶכֶת לְמֵאוֹת נִטָּשׁוּ!</p>
<p>וְחַיַּת הַשָּׂדֶה תְּבַקֵּעַ –</p>
</blockquote>
<blockquote>
<p>"וְתִסְחֹב וְתַשְׁלִיךְ בִּמְאוּרוֹת מַחֲשַׁכִּים</p>
<p>וּבְנִקְרוֹת כָּל גֵּיא אֶת הַפְּגָרִים…</p>
<p>וּתְשׁוּקָה הֵן יָקְדָה בַלְּבָבוֹת הָרַכִּים</p>
<p>גַּם הֵם, לִרְאוֹת חַיִּים מְאֻשָּׁרִים.</p>
</blockquote>
<blockquote>
<p>"בְּתִקְוָה וּבְאֵמוּן עֵינֵיהֶם עוֹד תָּלוּ</p>
<p>לַיָּמִים הַבָּאִים לִקְרָאתָם,</p>
<p>לַאֲלָפִים נִלְחָמוּ, וּלְמֵאוֹת נָפָלוּ,</p>
<p>נֶהֶרְגוּ עַל חֹפֶשׁ אֻמָּתָם…</p>
</blockquote>
<blockquote>
<p>בַּחֹפֶשׁ גַּם אָנִי אָשִׁיבָה נִשְׁמָתִי,</p>
<p>לֹא אָחוּס עַל חַיַּי, אָמוּתָה:</p>
<p>מֶה חַיַּי נֶחְשָׁבִים מוּל גּוֹרַל אֻמָּתִי?</p>
<p>מַה מּוֹתִי מוּל חַיֵּי חָפְשׁוּתָהּ?</p>
</blockquote>
<blockquote>
<p>הָרִיעוּ, כִנּוֹרוֹת, קוֹל רִנָּה הַגְדִּילוּ,</p>
<p>הַרְעִישׁוּ עֲצֵיכֶם, הַיְעָרִים!</p>
<p>וְהָרֵי הַלְּבָנוֹן רָאשֵׁיכֶם הַשְׁפִּילוּ,</p>
<p>הִשְׁתַּחֲווּ לַגִּבּוֹר בַּשְּׁעָרִים!</p>
</blockquote>
<blockquote>
<p>וּלְעוֹלְמֵי עוֹלָמִים הַשִּׁירָה תָרִיעַ!</p>
<p>וְיֵדַע הָעָם לְדוֹרוֹתָיו</p>
<p>וְשָׂפָה לְשָׂפָה נֶאֱמָנָה תַּבִּיעַ</p>
<p>חִין־יִפְתָּח וְרַעַם גְּבוּרוֹתָיו!"…</p>
</blockquote>
<h2>VI</h2>
<blockquote>
<p>וּשְׁנַיִם חֳדָשִׁים קוֹל הִי וַאֲנָחָה</p>
<p>הִקְשִׁיבוּ הַיְעָרִים, הֶהָרִים, –</p>
<p>עִם רֵעוֹת יַלְדוּתָהּ יוֹם יוֹם הִתְהַלָּכָה</p>
<p>בַּת יִפְתָּח, הִפָּרֵד מִכָּרִים –</p>
</blockquote>
<blockquote>
<p>עָלֵימוֹ יַלְדוּתָהּ עָבָרָה… – אָז בָּאָה</p>
<p>אֶל יִפְתָּח, וּבְתֹם וּבְלִי־נֶהִי</p>
<p>– “אָב יָקָר! הִנֵּנִי, הִנֶּנִּי!” – קָרָאָה…</p>
<p>הֶעָשָׁן הִתְאַבֵּךְ…</p>
<p>         וַיֶּהִי!…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31226">https://benyehuda.org/read/31226</a></div></body>