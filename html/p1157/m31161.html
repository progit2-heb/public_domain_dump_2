<h1>[וְדוֹרוֹת אֵין סְפֹרוֹת כְּבָר נִגְלוּ נִסָּעוּ]</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<p>(ישעיה מ'; נ"א)</p>
<blockquote>
<p>… וְדוֹרוֹת אֵין סְפֹרוֹת כְּבָר נִגְלוּ נִסָּעוּ</p>
<p>מֵאָז עַל מְרוֹמֵי הַר צִיּוֹן נִשְׁמָעוּ</p>
<p>הַדְּבָרִים בֶּהָדָר הַמְּרִיעִים נִפְלָאוֹת,</p>
<p>מַשְׁמִיעִים נִחֻמִּים וּתְשׁוּעוֹת בַּבָּאוֹת:</p>
</blockquote>
<blockquote>
<p>– "הִנָּחֲמִי בַת עֹנִי, עֵת צְבָאֵךּ כָּלָתָה,</p>
<p>כְּבָר רַחֲמִים יוֹדַעַת הַיָּד שֶׁהִכָּתָה…</p>
<p>מֵאַף אֱלֹהַיִךְ עַד עַתָּה נֶאֱנַחַתְּ,</p>
<p>אַךְ כְּבָר בִּפְשָעַיִךְ כִּפְלַיִם לָקַחַתְּ!"…</p>
</blockquote>
<blockquote>
<p>גַּם עַתָּה, עֵת אַלְפֵי לְבָבוֹת נִשְׁבָּרִים</p>
<p>מֵעֶצֶב בַּקֶּרֶב, מִלֶּחם בַּשְׁעָרִים,</p>
<p>יַשְׁמִיעוּ אִמְרָתְךָ – וּבְעוֹד מֵעֵינַיִם</p>
<p>תִּזֹלְנָה תִּשְׁטֹפְנָה הַדְּמָעוֹת כַּמַּיִם,</p>
</blockquote>
<blockquote>
<p>וּמִסְפֵּד בְּלִי תַכְלִית יֵעָשֶׂה כַּתַּנִּים, –</p>
<p>הֲלֹא אַךְ הֲתֻלִּים, אַךְ לַעַג שַׁאֲנַנִּים</p>
<p>עַל תּוּגַת עוֹלָמִים, עַל צָרוֹת עֲצוּמוֹת,</p>
<p>יַשְׁמִיעַ, הַנָּבִיא, זֶה קוֹל הַתַּנְחוּמוֹת!…</p>
</blockquote>
<blockquote>
<p>זֶה קוֹלְךָ אֶת נִדְכָּא אָז הֵקִים עַל רָגֶל</p>
<p>כִּי הֶאֱמִין בִּישׁוּעָה לֹא עָזַב הַדָּגֶל;</p>
<p>אַךְ גֹּדֶל אַף אֵל לֹא יָדַעְתָּ גַּם אָתָּה,</p>
<p>וּמִדַּת הַשָׁוְא לְכוֹס רַעֲלוֹ נָתָתָּ…</p>
</blockquote>
<blockquote>
<p>לֹא תִתַּם תֵּעָרֶה קֻבַּעְתָּהּ עָד תְּהוֹמָהּ:</p>
<p>תֵּעָרֶה – תִּמָּלֵא וְעָלְתָה חִישׁ רוֹמָה;</p>
<p>כְּבָר שָׁתוּ, עוֹד שׁוֹתִים, וָהִיא עוֹדָהּ מְלֵאָה</p>
<p>קֻבַּעַת מֵי רֹאשׁ וַחֲמַת כָּל תּוֹלֵעָה…</p>
</blockquote>
<blockquote>
<p>וְלָכֵן הַיּוֹם, עֵת כָּל לֵב יֵאָנֵחַ</p>
<p>מִמְּרִירוּת, מִיָּגוֹן, מֵחָרוֹן קוֹדֵחַ –</p>
<p>כִּי אֶשְׁמַע, הַנָּבִיא, אֶת קוֹל הַתַּנְחֻמִים –</p>
<p>אֶשְׁמַע אַךְ צְחֹק, אַךְ הֲתֻלִּים אֲיֻמִּים!…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31161">https://benyehuda.org/read/31161</a></div></body>