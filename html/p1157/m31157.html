<h1>[יְרִיעוֹת הָאֹהֶל לְפֶתַע הוּרָמוּ]</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<p>במדבר י“א, כ”ז–ל.</p>
<blockquote>
<p>יְרִיעוֹת הָאֹהֶל לְפֶתַע הוּרָמוּ.</p>
<p>בַּפֶּתַח הִתְפָּרֵץ הַנַּעַר מְבֹהָל</p>
<p>וּבְפָנִים לְבָנִים, וַיִּקְמוֹט אֶת אֶרֶג</p>
<p>הָרִקְמָה בְּיָמִין רֹעֶדֶת, וַיִּקְרָא</p>
<p>קוֹל גָּדוֹל: "תַּהְפּוּכָה וָמַעַל, אֲדוֹנִי!…</p>
<p>הוֹי, אֶלְדָּד וּמֵידָד מִתְנַבְּאִים בַּמַּחֲנֶה!…</p>
<p>הָעֵדָה בּוֹגֵדָה… בְּשָׁאוֹן הִתְאַסְּפָה</p>
<p>וּמַטָּה אֶל נִיבָם אָזְנַיִם קַשּׁוּבוֹת"…</p>
<p>וַיִּתַּר יְהוֹשֻעַ מִמְּקוֹמוֹ וַיִּמְלוֹל</p>
<p>בְּלִי־מֵשִׂים בְּרַגְלוֹ גִּלָּיוֹן – בּוֹ רָשׁוּם</p>
<p>בְּחֶרֶט כָּל תֹּכֶן הַגְּבוּלִים מִסָּבִיב,</p>
<p>וַיִּקְרָא: “הוֹי, כְּלָאֵם אֲדוֹנִי בֶן־עַמְרָם!”…</p>
</blockquote>
<blockquote>
<p>וַיִּקְרַב הָרֹעֶה לְאִטִּי הַפֶתְחָה</p>
<p>וַיַּעֲמֹד עַל מִפְתַּן הָאֹהֶל וַיַּבֵּט</p>
<p>לַמִּישׁוֹר מִסָּבִיב… עַל אַחַת הַגְּבָעוֹת</p>
<p>הַתְּלוּלוֹת, בְּצֵל עֲצֵי רֹתֶם רַעֲנַנִּים,</p>
<p>שָׁם עָמְדוּ שְׁנֵי זְקֵנִים, וּשְׂחוֹק צַדִּיק תָּמִים</p>
<p>הִשְתַּעֲשַׁע בֶּהָדָר עַל פְּנֵיהֶם הַמְּאִירִים.</p>
<p>מִסְּבִיבָם כְּגַלֵּי מֵי נַחַל הִתְאַסְּפוּ</p>
<p>גַּם זְקֵנִים וּצְעִירִים גַּם נָשִׁים וִילָדִים,</p>
<p>וְצִלָּם שָׁם יִגְדַּל מֵרֶגַע לָרֶגַע</p>
<p>עַל אַדְמַת הַמִּישׁוֹר הַמָּלֵא חוֹל לוֹהֵט,</p>
<p>לְנֹגַהּ הַשֶּׁמֶשׁ שֶׁיּוֹרְדָה הַיָּמָּה…</p>
</blockquote>
<blockquote>
<p>וַיִּפֶן הָרֹעֶה הַיָּשִׁישׁ לִמְשָׁרְתוֹ,</p>
<p>וַיְכוֹנֵן אֵלֵיהוּ אֶת עֵינָיו הַבְּהִירוֹת</p>
<p>הַמְפִיקוֹת תּוֹכֵחָה וּמוּסַר מֵישָׁרִים.</p>
<p>שְׂחֹק־קַל מְהוּל־עֶצֶב עַל שְׂפָתָיו הוֹפִיעַ,</p>
<p>צֵל דַּק עַל הוֹד מִצְחוֹ הִתְעַלֵּם וַיַּחֲלֹף,</p>
<p>וַיִּקְרָא בַדְּמָמָה: "הַנְּקָמָה תִדְרשָׁה?…</p>
<p>מַדּוּעַ? נְקָמָה עַל אִמְרוֹת מֵישָׁרִים?!..</p>
<p>הַאֻמְנָם הָאֱמֶת – הִיא קִנְיַן הָאֶחָד? –</p>
<p>מִי יִתֵּן וְהָיָה כָל עַמִּי נְבִיאִים!"…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31157">https://benyehuda.org/read/31157</a></div></body>