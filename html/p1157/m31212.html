<h1>בְּנֵי גֹלָה</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>– מָה הִצַּלְּתְּ מִכָּל הוֹנֵנוּ –</p>
<p>יַד הָאוֹיֵב אָז שָׁסָתָה,</p>
<p>עַל הָאָרֶץ עַל הַמִּקְדָּשׁ</p>
<p>יַד אֱלֹהַּ עֵת קָשָׁתָה? –</p>
</blockquote>
<blockquote>
<p>"אִישִׁי, אִישִׁי, אָז הִצַּלְתִּי</p>
<p>רַק הַמְּעַט מֵהַמַּחֲמַדִּים:</p>
<p>רִקְמַת צֶמֶר, גְּלוּמֵי מֶשִׁי,</p>
<p>אֵטוּן, תְּכֵלֶת וּמַרְבַדִּים"…</p>
</blockquote>
<blockquote>
<p>– אֵטוּן, תְּכֵלֶת וּמַרְבַדִּים…</p>
<p>הֲבָהֵמָּה עוֹד תַּצְלִיחִי?</p>
<p>רִקְמַת צֶמֶר – לַלֶּהָבָה,</p>
<p>גְּלוּמֵי מֶשִׁי פְּרָת הַשְׁלִיכִי…</p>
</blockquote>
<blockquote>
<p>בִּתִּי, בִּתִּי, אַדְמָתֵנוּ,</p>
<p>אַדְמַת קֹדֶשׁ, הֻכְּתָה שְׁאִיָּה..</p>
<p>וּבַמֶּה תַּזְכִּירִי אוֹתָהּ</p>
<p>עַל הָאָרֶץ הַנָּכְרִיָּה? –</p>
</blockquote>
<blockquote>
<p>"מֵהָאָרֶץ הָאֹבֶדֶת</p>
<p>יָדִי לָקְחָה לְזִכָּרוֹן</p>
<p>חֲבַצָּלוֹת עִם דּוּדָאִים</p>
<p>מִן הַכַּרְמֶל, מִן הַשָּׁרוֹן".</p>
</blockquote>
<blockquote>
<p>– מִן הַכַּרְמֶל, מִן הַשָּׁרוֹן</p>
<p>חֲבַצָּלוֹת עִם דּוּדָאִים…</p>
<p>לֹא יַפְרִיחוּם לֹא יַרְטִיבוּם</p>
<p>אֶגְלֵי חֶרְמוֹן הַנִּפְלָאִים.</p>
</blockquote>
<blockquote>
<p>וּבַבֹּקֶר קַוֵּי אוֹרוֹת</p>
<p>לֹא יִשָּׁקוּ טַל כִּפְנִינָה</p>
<p>שָׁם בָּאָרֶץ הַנָּכְרִיָּה…</p>
<p>זָרְקִים הָלְאָה, בַּת עֲדִינָה!</p>
</blockquote>
<blockquote>
<p>וּמַה לָּקַחְתָּ אַתָּה, אַתָּה,</p>
<p>בְּנִי, לַצִּנָּה מוּל יַד צָרִים? –</p>
<p>– "חֶרֶב פִּיּוֹת לַמִּלְחָמָה</p>
<p>מַעְדֵּר לַעְדֹּר אֶת הַקְּבָרִים"..</p>
</blockquote>
<blockquote>
<p>– לֹא, לֹא חֶרֶב דְּרוּשָׁה לָנוּ</p>
<p>עֹז יִשְׁעֵנוּ, יַד הַיְכֹלֶת,</p>
<p>לֹא בְּבַרְזֶל, אֲשֶׁר נִתָּן</p>
<p>לָרִקָּבוֹן, לְמַאֲכֹלֶת…</p>
</blockquote>
<blockquote>
<p>לַסּוֹחֵרָה מוּל יַד עוֹשֵׁק</p>
<p>לַמִּלְחָמָה עַל עֲלִילָה, –</p>
<p>נֶשֶׁק אַחֵר לִי הִצַּלְתִּי:</p>
<p>אִמְרַת אֵלִי רַב־עֲלִילָה.</p>
</blockquote>
<blockquote>
<p>אִמְרַת אֵלִי, בָּרִקָּבוֹן</p>
<p>וּבַחֲלֻדָּה לֹא נֶחְלָשָׁה,</p>
<p>נֶצַח תָּקוּם, נֶצַח תִּחְיֶה,</p>
<p>נֶצַח, נֶצַח הִיא חֲדָשָׁה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31212">https://benyehuda.org/read/31212</a></div></body>