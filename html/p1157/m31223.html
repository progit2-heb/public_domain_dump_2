<h1>שִׁירַת הַחַיִּים</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שִׁירִים עֲרֵבִים וּנְעִימִים</p>
<p>שָׁרָה אֹמַנְתִּי לִי חֶרֶשׁ</p>
<p>בְּעַרְבֵי הַחֹרֶף הַגְּדוֹלִים</p>
<p>בִּנְטוֹתָהּ לְפָנַי לָעֶרֶשׂ.</p>
</blockquote>
<blockquote>
<p>אַף גַּם סִפּוּרֵי נִפְלָאוֹת</p>
<p>יָדְעָה אֹמַנְתִּי הַיְשִׁישָׁה…</p>
<p>לְפָנַי אָז עָבְרָה בְחָזוֹן</p>
<p>וְלִבִּי, לֵב יֶלֶד, הִרְעִישָׁה –</p>
</blockquote>
<blockquote>
<p>עֵדָה כַבִּירָה בִּתְמוּנוֹת,</p>
<p>עֵדָה חִוֶּרֶת, לְבָנָה.</p>
<p>אֶזְכֹּר: מִבְצָרִים נוֹרָאִים</p>
<p>הָרִים, חֲתֻלָּתָם עֲנָנָה…</p>
</blockquote>
<blockquote>
<p>טִירַת קֹסֶמֶת הֹמִיָּה…</p>
<p>נֶשֶׁק גִּבּוֹרֵי הֶחָיִל…</p>
<p>נֵרוֹת עֲרוּכִים… גַּל קֶבֶר…</p>
<p>אַנְחוֹת הַסּוּפָה בַּלָּיִל…</p>
<p>כָּל הַסִּפּוּרִים הָאֵלֶּה</p>
<p>בְּסֵדֶר וּבְמִשְׁפָּט קַדְמוֹנִי –</p>
<p>אֶחָד כַּשֵּׁנִי רֵאשִׁיתוֹ</p>
<p>אַף אַחֲרִית הָאֶחָד כַּשֵּׁנִי:</p>
</blockquote>
<blockquote>
<p>שֶׁקֶר עַל אֱמֶת הִתְעוֹרֵר</p>
<p>אָסַר מִלְחָמָה אֲרֻכָּה;</p>
<p>תַּחַת יַד שֶׁקֶר – הָאֱמֶת</p>
<p>סָבְלָה זְמַן רַב כָּל יַד צוּקָה;</p>
</blockquote>
<blockquote>
<p>אַךְ לָאַחֲרוֹנָה עַל שֶׁקֶר</p>
<p>גָּבְרָה הָאֱמֶת הַקְּדשָׁה,</p>
<p>וּבְגָאוֹן וּבְהַדְרַת תִּפְאֶרֶת</p>
<p>קָמָה, הֵרִימָה אֶת רֹאשָׁה.</p>
</blockquote>
<blockquote>
<p>מַה טּוֹבָה מַה יָּפָה הָיָתָה</p>
<p>אַחֲרִית הַשִּׁירִים כֻּלָּהַם,</p>
<p>אַךְ אוֹיָהּ! – לֹא צָלְחָה בְיָדִי</p>
<p>שְׁמוֹעַ אַחֲרִיתָם אַף פָּעַם:</p>
</blockquote>
<blockquote>
<p>נַפְשִׁי לַסִּפּוּר יָעָפָה,</p>
<p>חָדְלָה מֵהַטּוֹת אָזְנָיִם;</p>
<p>לִבִּי עֲלָטָה כִסָּתָה</p>
<p>וּבְשֵׁנָה אָז סֻגְּרוּ עֵינָיִם…</p>
</blockquote>
<p><strong>* * *</strong></p>
<blockquote>
<p>אֹמַנְתִּי כְבָר יָשְׁנָה הַמָּוֶת,</p>
<p>שָׁנִים נָגֹזוּ, הָלָכוּ;</p>
<p>אַגָּדָה חֲדָשָׁה אֲיֻמָּה</p>
<p>אָזְנַי בַּשְּׁעָרִים לָקָחוּ.</p>
</blockquote>
<blockquote>
<p>שִׁירָה חֲדָשָׁה אֲיֻמָּה</p>
<p>לְפָנַי הַחַיִּים עָרָכוּ,</p>
<p>כָּל מִלָּה וּמִלָּה בַּשִּׁירָה</p>
<p>רַעַל בִּלְבָבִי מָסָכוּ.</p>
</blockquote>
<blockquote>
<p>כָּל מִלָּה וּמִלָּה בַּשִּׁירָה</p>
<p>אֲנָחָה מִקִּבְרֵי־חֲמָסִים,</p>
<p>קִבְרֵי רָב חַיִּים נִגְדָּעִים,</p>
<p>קִבְרֵי רָב כֹּחוֹת נִצְמָתִים…</p>
</blockquote>
<blockquote>
<p>דִּבְרֵי הַשִּׁירָה הַזְעוּמָה,</p>
<p>קוֹל מִלּוֹתֶיהָ קוֹל זְוָעוֹת –</p>
<p>זֶה־שָּׁנִים אַלְפַּיִם בַּתֵּבֵל</p>
<p>יֶהֱמוּ, יַרְעִישׁוּ נוֹרָאוֹת;</p>
</blockquote>
<blockquote>
<p>יֶהֱמוּ, יַרְעִישׁוּ נוֹרָאוֹת,</p>
<p>מִשְּׁאוֹנָם כָּל נֶפֶשׁ נִמְלָאָה…</p>
<p>אֲנִי לֹא שָׁמַעְתִּי רֵאשִׁיתָם</p>
<p>אַף לֹא אֶת אַחֲרִיתָם אֶשְׁמָעָה.</p>
</blockquote>
<blockquote>
<p>אַאֲמִין מִקֶּרֶב לֵב עָמֹק:</p>
<p>לְגָאוֹן, לִצְבִי וּלְתַעֲצוּמָה</p>
<p>תִּהְיֶה עוֹד אַחֲרִית הַשִּׁירָה,</p>
<p>שִׁיר הַמִּלְחָמָה הַזְעוּמָה.</p>
</blockquote>
<blockquote>
<p>אַאֲמִין כִּי מִשְׁתֵּה נִצָּחוֹן</p>
<p>עוֹד תַּעֲשֶׂה הָאֱמֶת הַקְּדשָׁה,</p>
<p>וּבְגָאוֹן וּבְהַדְרַת תִּפְאֶרֶת</p>
<p>תָּקוּם גַּם תָּרִים אֶת רֹאשָׁהּ.</p>
</blockquote>
<blockquote>
<p>אַךְ אוֹיָהּ! לֹא אָזְנַי תִּשְׁמַעְנָה</p>
<p>עַד תֻּמָּהּ אֶת שִׁירַת־הַחַיִּים:</p>
<p>לִבִּי עֲלָטָה תְכַסֶּה</p>
<p>בְּשֵׁנָה יְסֻגְּרוּ עֵינַיִם;</p>
</blockquote>
<blockquote>
<p>שֵׁנָה עַד עוֹלָם עַד נֶצַח</p>
<p>בְּאַחַד מִקִּבְרֵי־חֲמָסִים,</p>
<p>קִבְרֵי רָב חַיִּים, נִגְדָּעִים,</p>
<p>קִבְרֵי רָב כֹּחוֹת נִצְמָתִים. –</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31223">https://benyehuda.org/read/31223</a></div></body>