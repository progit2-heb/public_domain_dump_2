<h1>[עֵת יָבֹא הָעֶרֶב]</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<h2>I</h2>
<blockquote>
<p>עֵת יָבֹא הָעֶרֶב, וְיַעַר וּשְׁדֵמָה</p>
<p>יַעַמְדוּ דוֹמֵמִים כִּשְׁקוּעֵי תַרְדֵּמָה,</p>
<p>וְרוּחוֹת עֲדָנִים הַיְקוּם יְמַלֵּאוּ,</p>
<p>וּמְלֵאֲתִי עֹנֶג – אֵין דֹּמֶה אֵלֵיהוּ –</p>
<p>נְטוּיָה כִּי תֵשְׁבִי אֶל־פְּנֵי אוֹר הַמְּנוֹרָה,</p>
<p>וּשְׂפָתֵךְ תַּבִּיעַ תְּפִלָּתֵךְ הַטְּהוֹרָה –</p>
<p>הַאֲרִיכִי נָא רֶגַע בִּתְפִלָּה וּתְחִנָּה,</p>
<p>וּבְנֹאדָךְ, נֹאד דְּמָעוֹת הוֹסִיפִי, עֲדִינָה,</p>
<p>לַהֲמוֹן דִּמְעוֹתַיִךְ עוֹד דִּמְעָה, עוֹד אַחַת,</p>
<p><strong>וּבְשִׂיחֵךְ</strong> הַזְכִּירִי עוֹד נֶפֶשׁ נֶאֱנַחַת,</p>
<p>הִיא נֶפֶשׁ אָחִיךְ, רְפֵה־הַיָּדַיִם,</p>
<p>הֶעָשׁוּק, הָרָצוּץ בְּדֶרֶךְ הַחַיִּים…</p>
</blockquote>
<blockquote>
<p>הַעְתִּירִי, כִּי אֻחַן בֶּאֱמוּנָה נִלְהָבָה,</p>
<p>שֶׁתָּסֹךְ עַל לִבִּי כְּחוֹמָה נִשְׂגָּבָה</p>
<p>וְנַפְשִׁי תִמָּלֵא מַחֲשָׁבוֹת נִפְלָאוֹת,</p>
<p>מַרְהִיבוֹת הַלֵּב וּמַלְהִיבוֹת הַכְּלָיוֹת,</p>
<p>שֶׁהֵמָּה יָאִירוּ אֶת דַּרְכִּי אֲבֵלָה</p>
<p>כְּכוֹכְבֵי הַנֶּשֶׁף בְּאִישׁוֹן אֲפֵלָה;</p>
<p>וְרוּחַ מִמָּרוֹם עָלַי לוּ יֵעָרֶה,</p>
<p>בַּחֶבֶל הַמַּר עֵת מִלְחָמָה אֲגָרֶה.</p>
<p>מֵעַל פְּנֵי אֻמָּתִי הַבּוֹכָה, נֶאֱנָחָה,</p>
<p>לוּ דִמְעָה רַק אַחַת לִמְחוֹת אֶצְלָחָה.</p>
<p>וְעָלֶה עֵץ־עָבוֹת לוּ אֶחָד אֶקְלָעָה</p>
<p>בְּזֵרָה זֵר קוֹצִים, זֵר עָמָל וּתְלָאָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31194">https://benyehuda.org/read/31194</a></div></body>