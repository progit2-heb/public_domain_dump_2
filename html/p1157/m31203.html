<h1>[קוֹרוֹת דּוֹרוֹת הָעוֹלָמִים]</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<h2>IX</h2>
<blockquote>
<p>קוֹרוֹת דּוֹרוֹת הָעוֹלָמִים,</p>
<p>– הוֹד הַשְּׂמָחוֹת שֶׁשָּׁקָעוּ –,</p>
<p>תּוֹךְ בִּעוּתֵי צוּק הַיָּמִים,</p>
<p>לִפְנֵי עֵינַי יִתְנַשָּׂאוּ.</p>
</blockquote>
<blockquote>
<p>קוֹל הַנְּבִיאִים, קוֹל לֶהָבוֹת,</p>
<p>כִּסְאוֹת מִשְׁפָּט, כִּסֵּא מְלָכִים,</p>
<p>קוֹל הַחַיִל, הֶמְיַת קְרָבוֹת</p>
<p>עֶשֶׁן עוֹלָה, לַהַב זְבָחִים –</p>
</blockquote>
<blockquote>
<p>לִפְנֵי עֵינַי כֻּלָּם קָמִים!</p>
<p>אָכֵן אֵימָה עַל פָּנֵימוֹ,</p>
<p>אַף דּוּמִיַּת “בֵּית־עוֹלָמִים”</p>
<p>תִּשְׁכּוֹן נֶצַח עַל שְׂפָתֵימוֹ…</p>
</blockquote>
<blockquote>
<p>נַפְשִׁי תִתְאָו כַּעַס, זַעַם,</p>
<p>אֵשׁ יֹקֶדֶת, תַּאֲוָה, תְּשׁוּקָה,</p>
<p>אֶתְאַו, אֶשְׁאַף קוֹל הָרַעַם</p>
<p>לַמִּלְחָמָה גַּם לַמְּצוּקָה.</p>
</blockquote>
<blockquote>
<p>אַךְ הַקְּבָרִים – הֵם מַחֲרִישִׁים –!</p>
<p>אָבָק, רֶפֶשׁ עַל הַדְּגָלִים…</p>
<p>זֹאת הָעֵדָה, כָּל הָאִישִׁים</p>
<p>חָדְלוּ רֹגֶז וּמִפְעָלִים.</p>
</blockquote>
<blockquote>
<p>חָדְלוּ רֹגֶז, חָדְלוּ שָׁאוֹן,</p>
<p>אֵין מִתְעוֹרֵר! – אַךְ לִפְעָמִים</p>
<p>תַּחַת עִי, בְּחֶשְׁכַת מָעוֹן,</p>
<p>עוֹד יִשָּׁמַע צְלִיל עֲצָמִים…</p>
</blockquote>
<blockquote>
<p>הַמַּחֲשָׁבוֹת הָאַחֲרוֹנוֹת</p>
<p>בַּדּוּמִיָּה תִשָּׁכַחְנָה,</p>
<p>הַהֶגְיוֹנוֹת, הַדִּמְיוֹנוֹת</p>
<p>כְּפִשְׁתָּה כֵהָה תִדָּעַכְנָה.</p>
</blockquote>
<blockquote>
<p>אִם אָמַרְתִּי: “זֹאת אֶשְׁכָּחָה!” –</p>
<p>מֹרֶךְ לִבִּי לֹא יִתְּנֵנִי…</p>
<p>מִמַּעֲמַקֵּי גֵּיא הַבָּכָא</p>
<p>עָנָן עוֹלֶה לִפְנֵי עֵינִי.</p>
</blockquote>
<blockquote>
<p>צַלְמֵי לַיִל יִתְהַלָּכוּ,</p>
<p>רוּחוֹת קֶטֶב יִתְחוֹלֵלוּ,</p>
<p>עַל הַמְּנוֹרוֹת שֶׁדֹּעָכוּ,</p>
<p>עַל הַפְּרָחִים שֶׁקָּמֵלוּ…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31203">https://benyehuda.org/read/31203</a></div></body>