<h1>הִגָּיוֹן [זֶה שֵׁנִית אַקְשִׁיבָה]</h1>
שמעון שמואל פרוג / יעקב קפלן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>זֶה שֵׁנִית אַקְשִׁיבָה קוֹל שִׁירִים נִשְׁכָּחִים, –</p>
<p>וְרוּחַ נְעִימָה עַל פָּנַי עֹבֶרֶת</p>
<p>מִדֶּשֶׁא הַשְּׁדֵמוֹת וְיֶרֶק הָאַחִים,</p>
<p>וְרֹאשׁוֹ יָנִיעַ לִי יַעַר תִּפְאֶרֶת</p>
<p>וְיִקְרָא אֶל תַּחַת צֵל עֵצָיו הַנָּעִים</p>
<p>וְיַכְתִּיר אֶת נַפְשִׁי בְּמַחֲזוֹת נִפְלָאִים…</p>
</blockquote>
<blockquote>
<p>וַתָּקָם לִדְמָמָה עַצֶּבֶת סֹעֶרֶת,</p>
<p>וַיֶּחֱשׁוּ מַכְאוֹבַי, וְנַפְשִׁי טָהֵרָה…</p>
<p>כַּיָּם בְּגַאֲוָתוֹ הַשִּׁירָה גֹבֶרֶת</p>
<p>וּמְלֵאָה הִיא חֹם וְתוֹחֶלֶת וְאוֹרָה…</p>
<p>וּבְנֹעַם הַשִּׁירָה לְאָזְנַי נִשְׁמָעִים</p>
<p>עַל אָשְׁרִי מִלְּפָנִים – סִפּוּרִים נִפְלָאִים…</p>
</blockquote>
<blockquote>
<p>פֹּה קֶרֶן הַזָוִית, מִקְצוֹעַ הָעֹנִי,</p>
<p>בָּהּ עֵת הָעֲלוּמִים לִי עָבְרָה בְנַחַת</p>
<p>כְּשִׁירַת הַזָמִיר, – וְלִפְנֵי דִמְיוֹנִי</p>
<p>נִצָּבוֹת כָּל תְּמוּנוֹת עֵת יַלְדוּת פֹּרַחַת.</p>
<p>בַּדְּמָמָה “הַנֵּצַח” לִי רֹאׁשׁוֹ יָנִיעַ</p>
<p>וְרוּחַ “הֶעָבָר” לִי דְּבָרִים יַבִּיעַ…</p>
</blockquote>
<blockquote>
<p>יַבִּיעַ עַל אֹדוֹת עֵת נֹעַר מַזְהִירָה,</p>
<p>עַל אֵמוּן וּבִטְחָה וּמַרְאוֹת בְּלִי דֹפִי,</p>
<p>שֶׁהִכּוּ מִשְׁבָּרִים בְּנַפְשִׁי הַצְּעִירָה</p>
<p>לְמַרְאֵה הוֹד תְּמוּנוֹת הַצֶּדֶק וָיֹפִי.</p>
<p>אֶת דְּבָרָיו מַקְשֶׁבֶת זֹה נַפְשִׁי הַנְּבוֹכָה</p>
<p>אַאֲמִין כִּי אֶמְצָא עוֹד אשֶׁר וּמְנוּחָה.</p>
</blockquote>
<blockquote>
<p>מִי יִתֵּן לִי נֶצַח הַדְּבָרִים לִשְׁמוֹעַ</p>
<p>וּשְׁכֹחַ כִּי חָלְפוּ הַיָּמִים הַבָּרִים</p>
<p>עֵת זָרְחָה עַל רֹאשִׁי תִּפְאֶרֶת אֱלֹהַּ</p>
<p>“וְאַרְצִי” קָרָאתִי לַשְּׁדֵמוֹת וְהָרִים,</p>
<p>שֶׁשָּׁמָה פֵאַרְתִּי – מְלֵא עָצְמָה וָכֹחַ –</p>
<p>הַקְּבָרִים – בָּם מָצְאוּ אֲבוֹתַי מָנוֹחַ,</p>
</blockquote>
<blockquote>
<p>וְגָדְלָה תִקְוָתִי וְנַפְשִׁי נָהָרָה,</p>
<p>בְּלִי הַטּוֹת לְרוּחַ תְּבוּנָתִי אָזְנַיִם</p>
<p>הַקּוֹרֵא: "לֹא תָשׁוּב הָעֵת הַנֶּהְדָּרָה,</p>
<p>כְּמוֹ שֶׁלֹּא יָשׁוּב עוֹד אֵגֶל הַמַּיִם –</p>
<p>שֶׁמִּן הָעֳפָאִים לַנַּחַל הִתְגּוֹלֵל</p>
<p>וּבְגַלִּים עֲכוּרִים לָנֶצַח הִתְבּוֹלֵל"…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31221">https://benyehuda.org/read/31221</a></div></body>