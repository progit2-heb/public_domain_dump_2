<h1>עַצְלָן וְקַמְצָן</h1>
קדיש יהודה סילמן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עַצְלָן הָיָה אִכָּר,</p>
<p>חַי בַּכְּפָר;</p>
<p>צֶאֱצָאִים לוֹ, צְפִיעוֹת לוֹ,</p>
<p>בְּלִי מִסְפָּר.</p>
<p>וּבַגֹּרֶן וּבַיֶּקֶב רֵק אֵין כֹּל;</p>
<p>וּבְנֵי בֵיתוֹ מִתְאוֹנְנִים,</p>
<p>רְעֵבִים וּמְקוֹנְנִים:</p>
</blockquote>
<div style="margin-right:20px">
<blockquote>
<p>אוֹי לֹא טוֹב, לֹא טוֹב, לֹא טוֹב,</p>
<p>תָּמִיד לִרְעֹב…</p>
</blockquote>
</div>
<blockquote>
<p>נוּחָה, נוּחָה, אִכָּר דָּל,</p>
<p>קַוֵה, קַוֵה לָאֵל מֵעָל,</p>
<p>מִטַּל שָׁמַיִם יִתֶּן לָךְ –</p>
<p>לֵיל מְנוּחָה לָךְ!</p>
</blockquote>
<blockquote>
<p>קַמְצָן הָיָה קֹרַח,</p>
<p>חַי בַּכְּרָךְ;</p>
<p>כֶּסֶף לוֹ, זָהָב לוֹ,</p>
<p>כַּךְ וְכַךְ.</p>
<p>וּבְמֹחוֹ וּבְלִבּוֹ רֵק אֵין כֹּל;</p>
<p>וְכֹל קְרָבָיו מִתְאוֹנְנִים,</p>
<p>צְמֵאִים וּמְקוֹנְנִים:</p>
</blockquote>
<div style="margin-right:20px">
<blockquote>
<p>אוֹי, מְעַט מְאֹד, מְאֹד, מְאֹד,</p>
<p>כֶּסֶף עוֹד וְעוֹד…</p>
</blockquote>
</div>
<blockquote>
<p>נוּחָה, נוּחָה, עַכְבָּר גַּס,</p>
<p>עַל הָרִבִּית, עַל הַבַּז,</p>
<p>אֶל קִבְרֶךָ תִּקַּח לָךְ, –</p>
<p>לֵיל מְנוּחָה לָךְ!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/32142">https://benyehuda.org/read/32142</a></div></body>