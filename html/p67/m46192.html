<h1>"מרים"</h1>
קדיש יהודה סילמן
<body align="right" dir="rtl"><div align="right" dir="rtl"><!DOCTYPE html>
<body>
<p>ותקח מרים הנביאה אחות אהרן את התף בידה. (שמות).</p>
<blockquote>
</blockquote>
<p>ומאז נתקבל הטררם לאחד מעקרי הנבואה…</p>
<p>גם <strong>שאול</strong> ידידנו לא יכול להכיר את הנביאים בלתי אם ע"י <strong>התף</strong> שהלך לפניהם…</p>
<p>מרים!</p>
<p>מעט היתה לה קרבתה אל משה ואהרן, התגנדרותה בשני אלה,
תורתה שהטיפה לנשים הצדקניות במצרים והעבאיה הקדושה שהתעטפה בה על תלתלי
שערה.</p>
<p><strong>לנביאה</strong> לא היתה אלא בזמן שלקחה את <strong>התף</strong>.</p>
<p>כמה שירים שרה לה מרים באהלה, בביתה, בהתיצבה מרחוק לתבתו של משה, בישנה את אחיה, ברקמה חלומותיה, –</p>
<p>ואולם אחרת היתה שירתה עם <strong>התף.</strong></p>
<p>הרגלים התרוממו ברקידה, 'שולי השמלה כבשו את האויר",
העבאיה התנפחה, בשלחופיות, מקלעות השערות התטלטלו כבשעת “התעמלות”, והפנים
קרנו ולהבו, והעינים ברקו וקדחו:</p>
<p>– אשירה! אשירה!…</p>
<p>והשירה?</p>
<p>על “סוס ורוכבו”, על מצרי ועוזו, על חרטום וזקנו, על שליש ושפמו, על “יועץ” ורמזיו…</p>
<p>והמקהלה ענתה בעוז;</p>
<p>– סוס ורוכבו!…</p>
<p>סוס ורוכבו – זה היה כנראה סמל הקנאה של הנשים בימים ההם.</p>
<p>סוס הוד ומצרי הוד ורכיבה של הוד…</p>
<p>מי יודע אם לא היתה שירת הנצחון מהולה בתוגה חרישית.</p>
<p>מרים – מי יודע סתרי לבבה…</p>
<p>אבל התוף היה. יחי התף!</p>
<p>הטררם משכיח כל סערות הלב.</p>
<p>וכך דרכם של נביאינו ונביאותינו בכל הזמנים:</p>
<p>–מן התוף עם התף ובשביל התף…</p>
<blockquote>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46192">https://benyehuda.org/read/46192</a></div></body>