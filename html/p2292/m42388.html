<h1>אוֹי לִי</h1>
סלימאן מנחם מני
<body align="right" dir="rtl"><div align="right" dir="rtl"><!DOCTYPE html>
<body>
<p>אדר שנת תרמ״ב</p>
<blockquote>
</blockquote>
<blockquote>
<p>אוֹי לִי וַאֲהָהּ לְיוֹם בָּאתִי לְבֵית כֶּלֶא</p>
<p>הִתְחַלְחְלָה נַפְשִׁי מְאֹד עָגְמָה וַתֵּלַהּ</p>
<p>רוּחִי וְגַם עֵינִי וְלִבִּי כָעָב יִרְעֲפוּ</p>
<p>בְּזָכְרִי כִי יְמוֹתַי בִּתְלָאוֹתָיו חָלְפוּ.</p>
</blockquote>
<blockquote>
<p>מַה נּוֹאֲלָה יְשִׁיבָתִי בְיוֹם תּוֹכַחַת</p>
<p>וּמַה מָּתְקוּ בוֹ רִִגְבֵי עֲפַר בּוֹר שַׁחַת</p>
<p>מִמֵּימָיו אֶרְוֶה לַעֲנָה בַחֲמַת קֶרִי</p>
<p>כִּי מְרוֹרוֹת פְּתָנִים וְרַעַל יִשָּׂא פֶרִי.</p>
</blockquote>
<blockquote>
<p>אֵשֵׁב שׁוֹמֵם כְּאִישׁ נִדְהָם בְּאֵין מָנוֹחַ</p>
<p>כִּי גַּם רוּחִי וּגְוִיָּתִי נִגְזְרוּ מִכֹּחַ</p>
<p>עֵת אֶרְאֶה בְּנֵי בְלִי שֵׁם עָלַי יִצְחָקוּ</p>
<p>וְכִפְרָאִים בְּאֵין חֶמְלָה אֵלַי יִנְאָקוּ.</p>
</blockquote>
<blockquote>
<p>הוֹי זְמָן! מַדּוּעַ אֵלַי תַּקְשֶׁה לִבֶּךָ</p>
<p>וְתָרִיק עָלַי חִצִּים בְּמִטְרוֹת עָבֶיךָ</p>
<p>אִם תִּקְוָתִי תִּזְרַע חִטָּה, תִּקְצֹר לִי חוֹחַ</p>
<p>וּמַה לֹא תִשְׁעֶה מֶנִּי מְעַט לָנוּחַ.</p>
</blockquote>
<blockquote>
<p>לֹא אֶשְׁאַל מִמְּךָ הוֹן עָתָק וָעֹשֶׁר</p>
<p>כִּי תִלָּפֵת עָלַי דַּרְכִּי וְאוֹרְחוֹת יֹשֶׁר</p>
<p>אָכֵן דָּרַשְׁתִּי רַק אֹכֶל חֻקִּי בְּבֵיתִי</p>
<p>שַׁאֲנָן בְּצֵל גַּפְנִי וּשְׁתִילֵי זֵיתִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42388">https://benyehuda.org/read/42388</a></div></body>