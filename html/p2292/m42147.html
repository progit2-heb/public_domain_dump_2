<h1>אִם פָּנֶיךָ</h1>
סלימאן מנחם מני
<body align="right" dir="rtl"><div align="right" dir="rtl"><!DOCTYPE html>
<body>
<p>שיקר געגועים לידידו בן יעקב</p>
<blockquote>
</blockquote>
<blockquote>
<p>אִם פָּנֶיךָ אוֹרִי מֶנִּי נִסְתְּרוּ</p>
<p>וּבְעֵינַיִם שׁוֹטְטוֹת אֲחַפְּשֵׂמוֹ</p>
<p>יָאִירוּ לִי עֵת עֵינַי סֻגָּרוּ</p>
<p>וִימַלְּאוּ לִבִּי הָעֵר בִּנְעִימוֹתֵימוֹ.</p>
</blockquote>
<blockquote>
<p>בַּחֲלוֹם לַיְלָה שְׁנָתִי עֵת מָתְקָה</p>
<p>חֶמְדַּת חַיַּי הֶאָח רָאִיתִי</p>
<p>מוּל הֲדָרָךְ נַפְשִׁי תָרֹן וְצָחֲקָה</p>
<p>וּבְאוֹר פָּנֶיךָ עֹנֶג רָוִיתִי.</p>
</blockquote>
<blockquote>
<p>אוֹצַר כָּל נֹעַם לִי אוֹר פָּנֶיךָ</p>
<p>זִיו כְּבוֹדְךָ יַרְוֵנִי עֹנֶג וָרוּחַ</p>
<p>מַה אוֹר חַיַּי אִם לֹא אוֹר עֵינֶיךָ</p>
<p>מֵהֶם חֶמְדַּת חַיִּים לִי שָׁלוּחַ.</p>
</blockquote>
<blockquote>
<p>בְּעֵת לַיִל עֵת כּוֹכָבִים בּוֹ יָשִׁירוּ</p>
<p>וּבְנֵי אֱלֹהִים בִּתְרוּעָה יָרִיעוּ</p>
<p>פָּנֶיךָ בֶּן יַעֲקֹב לִי הֵאִירוּ</p>
<p>וּנְעִימוֹת רִגְשׁוֹתַי הֵנִיעוּ.</p>
</blockquote>
<blockquote>
<p>עֵת לִמְרוֹם קִצּוֹ אָשְׁרִי הִגִּיעַ</p>
<p>וּבְנֵי אֵלִים אֵין בָּם יִדְמֵנִי</p>
<p>בְּעֵת זִיו הֲדָרָךְ לִי הוֹפִיעַ</p>
<p>פִּתְאֹם יַד נָגְעָה בִי וַתְּעִירֵנִי.</p>
</blockquote>
<blockquote>
<p>מַרְאָה מוּזָרָה עַל פָּנַי חוֹלֶפֶת</p>
<p>עָרִים וְהָרִים בֹּקֶר וָעֶרֶב</p>
<p>אַךְ רוּחִי תִדְאֶה לְמָקוֹם לוֹ שׁוֹאֶפֶת</p>
<p>מִשְׁכַּן הָאָח אֲהוּב לֵב וָקֶרֶב.</p>
</blockquote>
<blockquote>
<p>אָנָּא תָעוּף רוּחִי תֵדֶא בִכְנָפַיִם</p>
<p>וּפְנֵי אָחִי אִתִּי יִתְלוֹנָנוּ</p>
<p>לִבִּי מָלֵא אַהֲבָתוֹ כַיָּם מִמַּיִם</p>
<p>וְכָל חַיֵּי רוּחִי בְיָדוֹ נִתָּנוּ.</p>
</blockquote>
<blockquote>
<p>אֶת לִבִּי לֹא אִתִּי כָרַתִּי</p>
<p>כִּי בְאַהֲבָתְךָ אוֹתוֹ קָשַׁרְתִּי</p>
<p>בְּיוֹם הִפָּרְדִי אֶת יָדִי לָךְ נָתַתִּי</p>
<p>אִתְּךָ לִבִּי לָעַד הִשְׁאַרְתִּי.</p>
</blockquote>
<blockquote>
<p>אַךְ בָּךְ חַי רוּחִי אִתָּךְ הוּא יֶהִי</p>
<p>בָּךְ חַיַּי אִם יְבוֹאֵנִי חֵץ מָוֶת</p>
<p>וְעֵינִי לֹא תִרְאֲךָ עוֹד הוֹי שׁוֹד וָנֶהִי</p>
<p>וִיהִי לִבִּי אִתָּךְ עַד יִכֶל בְּלַהֶבֶת.</p>
</blockquote>
<blockquote>
<p>אִתְּךָ יִדְבַּק לִבִּי עֲדֵי רִדְתִּי אֶל שַׁחַת</p>
<p>בַּחֲדָרָיו יִהְיֶה שִׁמְךָ מִשְׁמֶרֶת</p>
<p>פִּי מָלֵא אַהֲבָתְךָ וּמַה רַב הַנַּחַת</p>
<p>שִׁמְךָ עָלָיו חָרוּת וְלָעַד מַזְכֶּרֶת.</p>
</blockquote>
<blockquote>
<p>הֲתִזְכְּרֵנִי גַם אַתָּה, לֹא אֶחְקֹר דַּעַת</p>
<p>אַךְ זִכְרְךָ בִי אָח כָּל עוֹד בִּי רוּחַ</p>
<p>אַךְ פַּלְגֵי מַיִם בַּת עֵינִי דוֹמַעַת</p>
<p>לָךְ אַנְחוֹתַי עַד מִבְּכִי אָנוּחַ.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42147">https://benyehuda.org/read/42147</a></div></body>