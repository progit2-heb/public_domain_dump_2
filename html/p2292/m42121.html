<h1>קוֹל יְלָלָה</h1>
סלימאן מנחם מני
<body align="right" dir="rtl"><div align="right" dir="rtl"><!DOCTYPE html>
<body>
<p>קינה. לחן: שומרון קול תתן [על מות אדוארד השביעי מלך אנגליה]</p>
<blockquote>
</blockquote>
<blockquote>
<p>קוֹל יְלָלָה וּמִסְפֵּד מֵעִיר לוֹנְדוֹן / מִשְּׁמֹעַ חָרַד וְנָמֵס לִבֵּנוּ</p>
<p>מַלְכֵּנוּ אֶדְוַורְד הַשְּׁבִיעִי הָאָדוֹן / פִּתְאֹם עָלָה הַשָּׁמַיִם וְאֵינֶנּוּ.</p>
</blockquote>
<blockquote>
<p>הוֹי, שַׁחַר שְׁמֵי גִיל הוֹדֵנוּ קָדַר / כִּי יַד אֱלֹהִים נָגְעָה בִנְשִׂיא אַרְצֵנוּ</p>
<p>מַלְכֵּנוּ אַדִּירֵנוּ פִּתְאֹם נֶעְדַּר / הוּא הוֹדֵנוּ וְנֵזֶר פְּאֵרֵנוּ.</p>
</blockquote>
<blockquote>
<p>לוֹנְדוֹן קִרְיַת מֶלֶךְ תִּצְעַק בְּחֶבֶל / וְהֹדוּ וּבְרִיטַאנְיָה יִשְּׂאוּ קוֹל וּנְהִי.</p>
<p>מַקְהֲלוֹת יִשְׂרָאֵל כֻּלָּם אֶל אֵבֶל / נִקְבְּצוּ לִשָּׂא מִסְפֵּד קִינָה הֶגֶה וָהִי.</p>
</blockquote>
<blockquote>
<p>שְׁחָקִים עָטְפוּ חֶשְׁכַת עָנָן וָאֹפֶל / שֶׁמֶשׁ וְסַהַר עֲלָטָה הֶאֱפִילוּ</p>
<p>גַּם כֹּכְבֵי נִשְׁפֵּנוּ זִיו נָגְהָם אָפֵל / הֵן יִפְעַת שִׁמְשָׁם כָּבְתָה אֵיךְ יַאֲהִילוּ.</p>
</blockquote>
<blockquote>
<p>הִכָּה הַזְּמַן בְּחֵץ שָׁנוּן לִבֵּנוּ / וּבְקִרְבֵּנוּ כִלְיוֹתֵינוּ פִלַּח</p>
<p>דִּכָּנוּ וְשָׂם נֶצַח כְּאֵבֵנוּ / כִּי נֵזֶר עֶדְיֵנוּ מִמֶּנּוּ שֻׁלָּח.</p>
</blockquote>
<blockquote>
<p>נָא הַנְחֵה נַפְשׁוֹ תַּחַת כְּנָפֶיךָ / לִימִין הוֹד מַלְכָּתֵנוּ הַמַּעֲטִירָה</p>
<p>יַחְדָּיו יִרְווּן בְּטַל גַּן עֲדָנֶיךָ / וַאֲלֵיהֶם אוֹר פָּנֶיךָ הָאִירָה.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42121">https://benyehuda.org/read/42121</a></div></body>