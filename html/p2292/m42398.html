<h1>עַל נְדוּדֵי</h1>
סלימאן מנחם מני
<body align="right" dir="rtl"><div align="right" dir="rtl"><!DOCTYPE html>
<body>
<p>בחלותי בתשוקת ירושלים</p>
<blockquote>
</blockquote>
<blockquote>
<p>עַל נְדוּדֵי יָהּ</p>
<p>עַל נְדוּדֵי יָהּ</p>
<p>מַחֲלִי כִלָּה כָל תּוּשִׁיָּה</p>
<p>אֲהָהּ מַחֲלָתִי.</p>
</blockquote>
<blockquote>
<p>רֹאשִׁי יְסוֹבֵב עָלַי כְּמוֹ גַלְגַּל</p>
<p>מַכְאוֹב כִּלְיוֹתַי עַל פְּנֵי גָּל</p>
<p>נַחַל דִּמְעוֹתַי יָצוּק כְּמוֹ גַל</p>
<p>וְגֵוִי יִתְחַלְחַל כָּאֳנִיָּה.</p>
<p>עַל</p>
</blockquote>
<blockquote>
<p>סָעַרְתִּי תוֹךְ יַם תְּשׁוּקָתֵךְ</p>
<p>נָמֵס לִבִּי בְּאֵשׁ אַהֲבָתֵךְ</p>
<p>כָּלְתָה נַפְשִׁי לִנְשִׁיקָתֵךְ</p>
<p>וְעֵינִי לָךְ תָּמִיד צוֹפִיָּה.</p>
<p>עַל</p>
</blockquote>
<blockquote>
<p>חַיַּי מָרִים רֹאשׁ וְלַעֲנָה</p>
<p>מִיּוֹם הוֹדְךָ מֵאִתִּי פָנָה</p>
<p>אָנָּא הָשֵׁב יוֹנָתְךָ אֶל קִנָּה</p>
<p>קַבֵּץ נִדָּחַי מֵאֶרֶץ שִׁבְיָה.</p>
<p>עַל</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42398">https://benyehuda.org/read/42398</a></div></body>