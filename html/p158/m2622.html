<h1>מֶלֶךְ בַּלָּהוֹת</h1>
מיכה יוסף לבנזון
<body align="right" dir="rtl"><div align="right" dir="rtl"><!DOCTYPE html>
<body>
<p>(בעקבות גיתה)</p>
<blockquote>
<p>מִי שָׁם בִּדְמִי לַיִל בִּילֵל סוּפָתָה</p>
<p>עַל סוּס אָמוֹץ יִרְכַּב, חָשׁ הוּא כַּסַּעַר –</p>
<p>הָאָב וּבְנוֹ הֵמָּה שָׁבִים הַבַּיְתָה.</p>
<p>וִיחַבֵּק הַבֵּן, אֶל לִבּוֹ יַטֶּנּוּ,</p>
<p>בִּכְנַף אַדַּרְתּוֹ יֵחַם אֶת יָדֵהוּ:</p>
<p>"מַה זֶּה בֵּן-יַקִּיר! מַה תַּסְתִּיר פָּנֶיךָ?</p>
<p>מַה תִּדְכֶּה, מַה תִּשַּׁח, מַה יַּךְ לִבֶּךָ?"
(הבן)</p>
</blockquote>
<blockquote>
<p>שָׁם מֶלֶךְ בַּלָּהוֹת, אָבִי, נָא שׁוּרָה!</p>
<p>כַּלַּהַב יָצִיץ עַל רֹאשׁוֹ הַנֵּזֶר –</p>
<p>וּזְנָבוֹ אָיוֹם! רַב מִדּוֹ מֵאָרֶץ!"
(האב)</p>
</blockquote>
<blockquote>
<p>אַל-נָא, בֵּן יַקִּיר! נָא עֶרְכָה הַרְגִּיעָה!</p>
<p>אַךְ צַלְמֵי עֲרָפֶל עֵינְךָ שָׁם תַּחַז!
(הבן)</p>
</blockquote>
<blockquote>
<p>אוֹיָה נָא, אָבִי! אוֹי הַט אָזְנֶךָ!</p>
<p>דָּבָר לָאַט עִמִּי הַשֵּׁד – הַאֲזִינָה!</p>
<p>"בּוֹא אֵלַי, יֶלֶד נָעִים! עִמִּי לֵכָה!</p>
<p>וּבְמִשְׂחֲקֵי-חֶמְדָה אֲשַׁעֲשַׁע פָּנֶיךָ!</p>
<p>הֵן שָׁם עַל חוֹפַי יִגְאוּ פִּרְחֵי-נֹעַם</p>
<p>וּבְנִיחוֹחָהּ תַּקְדִּים שׁוֹשַׁנָּה אַפֶּךָ</p>
<p>וּלְאִמִּי שַׂלְמַת פָּז וּמִשְׁבְּצוֹת כֶּתֶם</p>
<p>וּבְהוֹד מַחֲלָצוֹת הִיא תַעַט גֵּוֶךָ!"
(האב)</p>
</blockquote>
<blockquote>
<p>מַה-זֶּה, בֵּן-יַקִּיר! מַה תֵּכַהּ רוּחֶךָ?!</p>
<p>בֵּין אִבֵּי נַחַל אַךְ יִפְעֶה הָרוּחַ? –
(השד)</p>
</blockquote>
<blockquote>
<p>מַהֲרָה, בֶּן-חֶמֶד! עִמָּדִי נָא לֵכָה!</p>
<p>וּבְנוֹתַי תִּתֵּנָּה אֶל רֹאשְׁךָ נֵזֶר –</p>
<p>וּבִמְחוֹלוֹת נֶשֶׁף אִתְּךָ תָּחֹלְנָה</p>
<p>וּנְגִינוֹת נֹעַם תָּשֵׁרְנָה לָךְ יַחַד –"
(הבן)</p>
</blockquote>
<blockquote>
<p>הוֹי אָבִי! הוֹי אָבִי! שׁוּרָה נָא שָׁמָּה!</p>
<p>בֵּין פֹּארוֹת הַיַּעַר בָּנוֹת תָּחֹלְנָה –
(האב)</p>
</blockquote>
<blockquote>
<p>אַל-נָא, בַּר בִּטְנִי! אַל יָנַע לִבֶּךָ,</p>
<p>אֶת אֵלֵי הַיַּעַר כִּשְׂעִירִים תַּחַז –
(השד)</p>
</blockquote>
<blockquote>
<p>אֶרְחָמְךָ, בֵּן-נָעִים! אֹהַב אוֹתָכָה!</p>
<p>לִיפִי פָּנֶיךָ כִּי נָאווּ נֶהְדָּרוּ –</p>
<p>אִם לֹא תֵאתֶה עָדַי וּבְחֶפֶץ נֶפֶשׁ</p>
<p>בֶּחָזָק אָבוֹא וּזְרֹעִי מוֹשֶׁלֶת –
(הבן)</p>
</blockquote>
<blockquote>
<p>הוֹי אָבִי! יָדוֹ אֶת עָרְפִּי אָחָזָה,</p>
<p>הוֹ הוֹ רֶצַח בִּי שִׁלַּח וַיִּרְטֵנִי!..
וַיֵּחַת הָאָב, שַׂעֲרוֹתָיו סָמָרוּ!</p>
<p>וַיְטַעֵן אֶת סוּסוֹ אַף טָשׂ כַּנֶּשֶׁר –</p>
<p>וּבְנוֹ בִימִינוֹ מַר יַצְרִיחַ.</p>
<p>וּבַחֲצִי הַלַּיִל אָתָא הַבַּיְתָה</p>
<p>וּבִזְרוֹעוֹ, הָהּ! הִנֵּה מֵת הַיֶּלֶד! –
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/2622">https://benyehuda.org/read/2622</a></div></body>