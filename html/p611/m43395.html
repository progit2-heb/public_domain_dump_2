<h1>עַל חוֹף יָם כִּנֶּרֶת</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>חֶרֶשׁ, חֶרֶשׁ מִתְלַחֲשִׁים הַמַּיִם;</p>
<p>יָם כִּנֶּרֶת נָח בְּשֶׁקֶט־עַד.</p>
<p>בַּת־שְׁחָפִים עָבְרָה צְחוֹרַת כְּנָפַיִם,</p>
<p>רֶגַע – צֵל חָלַף עַל־פְּנֵי הַמַּיִם,</p>
<p>רֶגַע – צְלִיל הַשִּׁיר בַּלֵּב רָעַד.</p>
</blockquote>
<blockquote>
<p>כִּרְאִי שֶׁל כֶּסֶף בְּמִסְגֶּרֶת</p>
<p>הֶהָרִים הַמִּתְנַשְּׂאִים סָבִיב,</p>
<p>מוּל הַשַּׁחַק מַבִּיטָה כִּנֶּרֶת</p>
<p>וּבְלַחַשׁ־מַיִם מְסַפֶּרֶת</p>
<p>עַל סוֹדוֹת־עוֹלָם – וְאֵין מַקְשִׁיב.</p>
</blockquote>
<blockquote>
<p>לֹא, לֹא כָּאן אָשִׁיר! הַאִם אַפְרִיעַ</p>
<p>אֶת יְפַת־הַשֶּׁקֶט מִשְּׁנָתָהּ?</p>
<p>כָּאן אֵשֵׁב בֵּין יָם וּבֵין רָקִיעַ,</p>
<p>וַאֲדַמֶּה, כִּי גַם הַקֵּץ הִגִּיעַ,</p>
<p>כִּי מָצְאָה נַפְשִׁי מוֹלַדְתָּהּ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43395">https://benyehuda.org/read/43395</a></div></body>