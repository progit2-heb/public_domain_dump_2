<h1>גַּם אוֹתוֹ לֹא יָדַעְתִּי [נוסח 'שירים']</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>גַּם אוֹתוֹ לֹא יָדַעְתִּי.</p>
<p>בְּעֵינָיו הַזַּכּוֹת</p>
<p>מֵעוֹלָם לֹא נָגַעְתִּי</p>
<p>בִּנְשִׁיקוֹת.</p>
</blockquote>
<blockquote>
<p>הַקּוֹל שֶׁהִגִּיעַ</p>
<p>עַד תְּהוֹמֵי נַפְשִׁי –</p>
<p>בְּאָזְנַי לֹא הִשְׁמִיעַ</p>
<p>דְּבַר־חִבָּה חֲרִישִׁי.</p>
</blockquote>
<blockquote>
<p>אַךְ דִּבְרֵי־חֹל דִּבַּרְנוּ;</p>
<p>אֵין עַל מָה לַחֲלֹם…</p>
<p>בַּדִּמְדּוּמִים עָבַרְנוּ,</p>
<p>וְלֹא נִדְלַק הַיּוֹם.</p>
</blockquote>
<blockquote>
<p>אוֹמְרִים: “הוּא לֹא יִשְׁכָּחֵנִי”…</p>
<p>מָה אָשִׁיב וּמָה אֹמַר?</p>
<p>– הֵן גַּם לֹא יִזְכְּרֵנִי,</p>
<p>כִּי לֹא הָיָה דָבָר.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43360">https://benyehuda.org/read/43360</a></div></body>