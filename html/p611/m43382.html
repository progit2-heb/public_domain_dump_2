<h1>הָרֵי־יְהוּדָה</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הָרֵי יְהוּדָה. סְלָעִים, אֲבָנִים,</p>
<p>יֹפִי פִּרְאִי וָזָר.</p>
<p>עַל רַגְלַי אֲבַק דְּרָכִים לְבָנִים,</p>
<p>בְּרֹאשִׁי – חֲלוֹם מוּזָר.</p>
</blockquote>
<blockquote>
<p>טָסָה הַמְּכוֹנִית, כְּעַל כְּנַף־נְשָׁרִים.</p>
<p>– (הֵן אוֹתְךָ דִמִּיתִי לְנֶשֶׁר!)…</p>
<p>אֵי־בְָּזֶה יֶשְׁנָם דְּרָכִים יְשָׁרִים,</p>
<p>בַּחֲלוֹם יֵשׁ טַעַם וָקֶשֶׁר…</p>
</blockquote>
<blockquote>
<p>אוּלָם אֲנִי… הָרֵי־יְהוּדָה –</p>
<p>וַאֲנִי – וְזֵכֶר פָּנֶיךָ…</p>
<p>כָּל חַיַּי, כְּמִכְתָּב לְלֹא תְּעוּדָה,</p>
<p>שִׁיר לֹא תִּשְׁמַעְנָה אָזְנֶיךָ.</p>
</blockquote>
<blockquote>
<p>הַדֶּרֶךְ נִשְׁמֶטֶת מִתַּחַת רַגְלַי.</p>
<p>הִשְׁתַּכַּרְתִּי. רֹאשִׁי סְחַרְחַר.</p>
<p>עוֹד מְעַט וְקָרָאתִי: "הָהּ, בּוֹא אֵלַי,</p>
<p>אֶל תּוֹךְ חֲלוֹמִי הַמּוּזָר"!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43382">https://benyehuda.org/read/43382</a></div></body>