<h1>לְכֻלְכֶם</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אִם הָיְתָה זֹאת שִׂנְאָה גְלוּיָה</p>
<p>אֲדִישׁוּת מִתְנַכֶּרֶת סְתָם,</p>
<p>אַשְׁלָיַת אַהֲבָה בְּדוּיָה, –</p>
<p>לֹא אֵדַע כָּעֵת לְעוֹלָם.</p>
</blockquote>
<blockquote>
<p>פְּסַק־הַדִּין בְּתָקְפּוֹ עוֹמֵד:</p>
<p>לְעוֹלָם לֹא דָבָר בָּרוּר!</p>
<p>רַק דִּמְיוֹן עֲרִירִי נוֹדֵד</p>
<p>וְדוֹפֵק עַל פֶּתַח סָגוּר.</p>
</blockquote>
<blockquote>
<p>לַמֶּרְחָק הִשְׂתָּרְעוּ יָמִים,</p>
<p>לָאֵין־סוֹף הִצְטָרְפוּ לֵילוֹת.</p>
<p>מַה יּוֹעִיל כָּעֵת – לְהָקִים</p>
<p>זִכְרוֹנוֹת וְהֵדֵי־קוֹלוֹת?</p>
</blockquote>
<blockquote>
<p>אֵין אָשָׁם וְאֵין נֶאְשָׁם,</p>
<p>אֵין יוֹדֵעַ וְאֵין פּוֹתֵר.</p>
<p>על לוּחוֹת זִכְרוֹנִי נִרְשַׁם</p>
<p>רַק “דִּמִּיתִי”, וְלֹא יוֹתֵר.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43397">https://benyehuda.org/read/43397</a></div></body>