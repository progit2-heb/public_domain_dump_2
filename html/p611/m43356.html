<h1>נַפְשִׁי אָבְדָה [נוסח 'שירים']</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>נַפְשִׁי אָבְדָה וְאֵינֶנָּה,</p>
<p>וְעָלֶיהָ גַּעְגּוּעַי.</p>
<p>לֹא אֵדַע, אַיֵּה אֶמְצָאֶנָּה:</p>
<p>הֲבַיַּעַר אִם בַּגַּיְא?</p>
<p>הֲלֹא הִיא נִלְכְּדָה בְּרֶשֶׁת</p>
<p>הַסְּבָכִים בְּמוֹרַד הָהָר;</p>
<p>הֲלֹא הִיא רוֹעֶדֶת, לוֹחֶשֶׁת</p>
<p>בְּזֶרֶם מֵי הַנָּהָר…</p>
</blockquote>
<blockquote>
<p>הַיּוֹם אֶל הַיַּעַר הָלַכְתִּי</p>
<p>לְחַפֵּשׁ אֶת נִשְׁמָתִי,</p>
<p>וְהִנֵּה – אֶת דְּרָכָיו שָׁכַחְתִּי,</p>
<p>וְשָׁכַחְתִּי גַם שִׁירָתִי.</p>
<p>וּבַלֵּב הוֹמֶה הַצַּעַר,</p>
<p>וְהַשֶּׁמֶשׁ אֵינָהּ מְאִירָה.</p>
<p>אַיֵּה טָמַנְתָּ, הַיַּעַר,</p>
<p>אֶת נַפְשִׁי הַצְּעִירָה?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43356">https://benyehuda.org/read/43356</a></div></body>