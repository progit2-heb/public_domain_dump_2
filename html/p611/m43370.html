<h1>גַּנִּי עוֹדֶנּוּ פּוֹרֵחַ</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>גַּנִּי עוֹדֶנּוּ פּוֹרֵחַ. נוֹשְׁרִים עֲלֵי שׁוֹשַׁנִּים</p>
<p>עַל חֶלְקַת מֵימֵי הַבְּרֵכָה – לַהֲקַת פַּרְפָּרִים לְבָנִים.</p>
<p>עֲלֵי שׁוֹשַׁנִּים לְבָנוֹת, צִיצֵי אַהֲבַת־פְּלָאִים</p>
<p>שֶׁנָּטַעְתִּי לִפְנֵי שָׁנִים בְּלִבִּי, – וְעוֹדָם חַיִּים.</p>
</blockquote>
<blockquote>
<p>אַךְ אַתָּה רָחוֹק מִגַּנִּי. נִסְגַּרְתָּ מִחוּץ לַחוֹמָה.</p>
<p>וְאֵין לְךְ מָבוֹא אֶל מִשְׁכַּן הַתַּעַלֻמָה.</p>
<p>כִּי זָקַנְתָּ, רֵעִי הַטּוֹב, שֵֹיבָה זָרְקָה בְּרֹאשְׁךָ,</p>
<p>וְאוּלַי, כִּבְרַק עֵינֶיךָ, אַף נִשְׁמָתְךָ חָשְׁכָה…</p>
</blockquote>
<blockquote>
<p>תְּמוּנָתְךָ עַל הַקִּיר תְּלוּיָה, וְלֹא יִתְמְהוּ הַזָּרִים;</p>
<p>אַגַּב יִשְׁאֲלוּ “מִי הוּא זֶה?”, – וְדִבְרֵיהֶם קָרִים,</p>
<p>וְקָשָׁה עָלַי הַתְּשׁוּבָה… כִּי מָה אוּכַל לַעֲנוֹת?</p>
<p>רַק בְּגַן־נַפְשִׁי הַנָּעוּל פּוֹרְחוֹת שׁוֹשַׁנִּים לְבָנוֹת…</p>
</blockquote>
<blockquote>
<p>וְלִפְתֹּחַ לְךָ אֶת הַשַּׁעַר – שׁוּב אֵין רְשׁוּת לְנַפְשִׁי.</p>
<p>יוֹמְךָ נָטָה לַעֲרֹב, – הַיְאִירֶנּוּ שִׁמְשִׁי?</p>
<p>תִּסְלֹל דַּרְכְּךָ בַּמֶּרְחָק, תִּחְיֶה וְתִגְוַע בִּבְדִידוּת…</p>
<p>שׁוֹשַׁנַּי עוֹד תִּתֵּנָּה רֵיחָן בָּעֶרֶב שֶׁבּוֹ תָּמוּת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43370">https://benyehuda.org/read/43370</a></div></body>