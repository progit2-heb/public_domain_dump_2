<h1>וְהָיָה דִמְיוֹנִי לִמְצִיאוּת [נוסח 'שירים']</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>וְהָיָה דִמְיוֹנִי לִמְצִיאוּת,</p>
<p>וּבֵינֵינוּ – יַמִּים רוֹעֲשִׁים,</p>
<p>וּבַלַּיְלָה זוֹרְחִים – אֵין מִסְפָּר –</p>
<p>עַל רֹאשִׁי כּוֹכָבִים חֲדָשִׁים.</p>
</blockquote>
<blockquote>
<p>מָה אַגִּיד? כָּךְ הָיָה רְצוֹנִי.</p>
<p>מֵעוֹלָם לֹא נָטַעְתִּי פְּרָחִים,</p>
<p>לֹא גִדַּלְתִּי דָבָר מֵעוֹלָם</p>
<p>חוּץ מִכֶּם, חֲלוֹמוֹת נִשְׁכָּחִים!</p>
</blockquote>
<blockquote>
<p>אִם הַפַּעַם שָׁגָה גוֹרָלִי</p>
<p>וְנָגַעְתִּי בְּסוֹד הַחֲלוֹם, –</p>
<p>הַאוֹשִׁיטָה יָדִי – לְחַלֵּל,</p>
<p>לְהָרִיק אֶת הָאֹשֶׁר עַד תֹּם?</p>
</blockquote>
<blockquote>
<p>וְכִי מַה בַּפָּסוּק הַיָּפֶה:</p>
<p>“אוֹהֲבִים – וְאֵינָם נִפְגָּשִׁים”?.</p>
<p>שׁוּב – הַלַּיְלָה. וְזֵכֶר צוֹרֵב.</p>
<p>וּבֵינֵינוּ – יַמִּים רוֹעֲשִׁים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43380">https://benyehuda.org/read/43380</a></div></body>