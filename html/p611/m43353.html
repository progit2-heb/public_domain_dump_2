<h1>הַיּוֹם הַשֶּׁמֶשׁ כֹּה צְנוּעָה [נוסח 'שירים']</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הַיּוֹם הַשֶּׁמֶשׁ כֹּה צְנוּעָה,</p>
<p>רַק בִּגְנֵבָה תָּצִיץ;</p>
<p>מַחְרִישׁ הַיַּעַר, אֵין תְּנוּעָה,</p>
<p>נִרְדַּם כָּל צִיץ,</p>
<p>נִכְלַם כָּל פֶּרַח, מִתְעַצֵּב,</p>
<p>שׁוֹקֵעַ בְּהִרְהוּרָיו…</p>
<p>וְעַל־כָּרְחוֹ חוֹזֵר הַלֵּב</p>
<p>אֶל זֵכֶר יִסּוּרָיו.</p>
</blockquote>
<blockquote>
<p>מֵאָז הַבֹּקֶר עַל הַיְקוּם</p>
<p>פָּרוּשׂ וִילוֹן</p>
<p>שֶׁל עֲיֵפוּת וְשִׁעֲמוּם,</p>
<p>כֹּה דַק וְכֹה עָגוּם.</p>
<p>הַלֵּב נִלְחָץ, הַלֵּב מֻדְאָג:</p>
<p>אֵין תַּקָּנָה וְאֵין תְּשׁוּבָה,</p>
<p>יָבוֹא הַקֵּץ לְכָל יוֹם־חַג, –</p>
<p>הוּא מְמַשְׁמֵשׁ וּבָא…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43353">https://benyehuda.org/read/43353</a></div></body>