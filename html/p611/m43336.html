<h1>רֵיק חַדְרִי</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>רֵיק חַדְרִי וְדוֹמֵם, וַאֲנִי לְבַדִּי;</p>
<p>אַךְ נִדְמֶה לִי: לִבְּךָ עוֹד נִשְׁמָר עִמָּדִי,</p>
<p>נִשְׁמָתְךָ עָלַי מְרַחֶפֶת,</p>
<p>חִבָּתְךָ אֶת לִבִּי מְלַטֶּפֶת.</p>
</blockquote>
<blockquote>
<p>כְּבָר קָצְרוּ הַיָּמִים, וְכֵהִים דִּמְדּוּמִים,</p>
<p>וְעַרְבֵי הַבְּדִידוּת אֲרֻכִּים, שׁוֹמֵמִים…</p>
<p>הֲתִזְכֹּר אֶת אֹרֶךְ יוֹמֵנוּ,</p>
<p>אֶת עַצְבוּת חֲלוֹמֵנוּ?</p>
</blockquote>
<blockquote>
<p>שָׁם בִּקְצֵה הַשָּׂדוֹת, בֵּין גַּלֵּי עַרְפִלִּים,</p>
<p>שָׁם הַשֶּׁמֶשׁ שָׁקְעָה וּפָשְׁטוּ הַצְּלָלִים…</p>
<p>וּמַדּוּעַ לִיגוֹן שְׁקִיעָתֵנוּ</p>
<p>תִּמָּשֵׁךְ נִשְׁמָתֵנוּ?</p>
</blockquote>
<blockquote>
<p>וּמַדּוּעַ מִכָּל הַשָּׁעוֹת – יְחִידָה</p>
<p>הַחַיָּה לְעוֹלָם – הִיא שְׁעַת הַפְּרִידָה?</p>
<p>וּבִימֵי אַהֲבָתֵנוּ הַכֹּל מִסָּבִיב –</p>
<p>כְּיוֹם־סְתָו טֶרֶם בָּא יוֹם־אָבִיב?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43336">https://benyehuda.org/read/43336</a></div></body>