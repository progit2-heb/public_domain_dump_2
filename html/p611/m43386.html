<h1>לְעוֹלָם נִפְרַדְתִּי!</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לְעוֹלָם, לְעוֹלָם נִפְרַדְתִּי!</p>
<p>מִי יָבִין לְלִבִּי הֶעָצוּב?</p>
</blockquote>
<blockquote>
<p>… רַק הַיָּם רוֹעֵשׁ בְּלִי־הֶרֶף,</p>
<p>רַק הָעֶרֶב – נוּגֶה וְעָזוּב.</p>
</blockquote>
<blockquote>
<p>נִטַּשְׁטֵשׁ, נֶעֱלַם קַו־הָאֹפֶק</p>
<p>בַּמֶּרְחָק הָאָפוֹר־מְעֻנָּן,</p>
<p>וְכוֹכַב דִּמְדּוּמֵי־הָעֶרֶב</p>
<p>לֹא נִרְאָה בֵּין גַּלֵּי הֶעָנָן.</p>
</blockquote>
<blockquote>
<p>הַכּוֹכָב שֶׁאֵלָיו נִכְסַפְתִּי</p>
<p>לֹא יָאִיר אֶת דַּרְכִּי הַקָּשָׁה.</p>
<p>בְּעַצְמִי נִתַּקְתִּי הַקֶּשֶׁר</p>
<p>וְקִבַּלְתִּי תּוּגָה חֲדָשָׁה.</p>
</blockquote>
<blockquote>
<p>בְּזָכְרִי אֶת רִגְעֵי־הָאשֶׁר</p>
<p>הַקְּבוּרִים תַּחַת חוֹל הֶעָבָר,</p>
<p>גַּם הַיּוֹם אֶקְרָא לָהֶם “שֶׁקֶר”,</p>
<p>כִּי לִבִּי לֹא רָצָה דָבָר…</p>
</blockquote>
<blockquote>
<p>רַק לִסְבֹּל הוּא יָדַע בַּסֵּתֶר,</p>
<p>לְחַכּוֹת שָׁעוֹת וְיָמִים…</p>
<p>מִי יָבִין לִמְרִירוּת הַנֹּחַם</p>
<p>הָעוֹלָה מִמֶּרְחַק הַיָּמִים?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43386">https://benyehuda.org/read/43386</a></div></body>