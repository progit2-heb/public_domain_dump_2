<h1>מִי יִתֵּן</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>יוֹם נוֹלַד, תַּם הַיּוֹם, וְלִבִּי – בְּשָׁלוֹם,</p>
<p>לֹא יֵלֵךְ לְחַפֵּשֹ אֲבֵדָה;</p>
<p>וּבַלַּיְלָה שָׁמַיִם עָלַי – דְּבִיר־חֲלוֹם,</p>
<p>וְכוֹכְבֵי־אַגָּדָה.</p>
</blockquote>
<blockquote>
<p>וְרַק רַחַשׁ עוֹלֶה מֵרוּחוֹת מְזַמְּרִים,</p>
<p>מִן הַיָּם הַנִּשְׁקָף אֶל בֵּיתִי.</p>
<p>הֵם חוֹזְרִים אַחֲרַי וְחוֹזְרִים וְאוֹמְרִים:</p>
<p>“מִי יִתֵּן וְהָיִיתָ אִתִּי”!</p>
</blockquote>
<blockquote>
<p>מַה יָּדוּעַ לָהֶם עַל סוֹדוֹת זִכְרוֹנִי,</p>
<p>וּמֵאַיִן יָדוּעַ לָהֶם,</p>
<p>כִּי נִקְשַׁרְנוּ לַנֵּצַח, אַתָּה וַאֲנִי,</p>
<p>בִּקְדֻשָּׁה לְלֹא שֵׁם?</p>
</blockquote>
<blockquote>
<p>כִּי שׁוֹמֶרֶת יָדִי אוֹת שְׂפָתֶיךָ מֵאָז,</p>
<p>נְשִׁיקַת־אַהֲבָה יְחִידָה;</p>
<p>כִּי גָוְעָה שִׁירָתִי עִם הָעֶרֶב הַגָּז</p>
<p>בְּמֶרְחָק הַפְּרִידָה…</p>
</blockquote>
<blockquote>
<p>וַאֲנִי בְּשָׁלוֹם, וּבֵיתִי כֹּה דוֹמֵם,</p>
<p>וְאִלֶּמֶת שְׂפָתִי.</p>
<p>רַק לִבִּי – לָרוּחוֹת, וְחוֹזֵר אַחֲרֵיהֶם:</p>
<p>“מִי יִתֵּן וְהָיִיתָ אִתִּי”!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43387">https://benyehuda.org/read/43387</a></div></body>