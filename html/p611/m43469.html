<h1>בַּדֶּרֶךְ [נוסח 'כוס קטנה']</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הֶמְיָה עֲגוּמָה וְדַקָּה</p>
<p>בֵּין חוּטֵי־טֵלֶגְרַף הוֹמָה.</p>
<p>הוֹי, הַיּוֹם הַדֶּרֶךְ כֹּה אֲרֻכָּה</p>
<p>וְהַתֵּבֵל כֹּה שׁוֹמֵמָה!</p>
</blockquote>
<blockquote>
<p>הִתְכַּסּוּ הַשָּׁמַיִם עָבִים,</p>
<p>וְלֹא זֹהַר וְלֹא חֶדְוָה.</p>
<p>בְּמוֹרַד־הַגִּבְעָה הִתְעַצְּבוּ עֲשָׂבִים,</p>
<p>כְּסוּת־אָבָק עֲלֵיהֶם שָׁכְבָה.</p>
</blockquote>
<blockquote>
<p>הָאֹפֶק כֻּלּוֹ עֲרָפֶל.</p>
<p>הוּא רוֹעֵד, רוֹמֵז, מְהַבְהֵב..</p>
<p>וְהוֹמֶה, וְהוֹמֶה שִׁעֲמוּם־בַּרְזֶל</p>
<p>אֶת נִגּוּנוֹ הֶעָצֵב.</p>
</blockquote>
<blockquote>
<p>לִקְרַאת־מִי יָצָאתִי הַיּוֹם?</p>
<p>אֵין עוֹבֵר בַּדֶּרֶךְ, אֵין שָׁב…</p>
<p>וַאֲנִי קוֹטֶפֶת פֶּרַח אָדֹם</p>
<p>וּשְׁפָתַי לוֹחֲשׁוֹת: לַשָּׁוְא.</p>
</blockquote>
<p>מוסקבה, תרפ"ד.</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43469">https://benyehuda.org/read/43469</a></div></body>