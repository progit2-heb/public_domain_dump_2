<h1>גָּלוּת</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>נָעִים וְנָדִים בְּכָל קַצְוֵי תֵּבֵל,</p>
<p>בִּכְרַכִּים זָרִים וּבְקֶרֶב מִדְבָּרוֹת,</p>
<p>אַתֶּם שׁוֹמְרִים בִּלְבַבְכֶם אֶת תַּמְצִית הָאֵבֶל</p>
<p>וְעַל מִצְחֲכֶם – חוֹתָם שֶׁל אַלְפֵי דוֹרוֹת.</p>
</blockquote>
<blockquote>
<p>וּמִכָּל פִּנּוֹת הָעוֹלָם נַפְשְׁכֶם חוֹרֶדֶת</p>
<p>לְפִנָּה אַחַת, הַמּוּאֶרֶת אוֹר־קְדֻשָּׁה;</p>
<p>וְכָל גַּאֲוַת תִּקְוַתְכֶם בְּמִלַּת־הַפְּלָאִים “מוֹלֶדֶת”,</p>
<p>וְכָל עִמְקֵי הַתּוּגָה בַּמִּלָּה הָרוֹעֶדֶת “שָׁם”.</p>
</blockquote>
<blockquote>
<p>בְּלֵב תָּמִים אָנֹכִי שׁוֹמֶרֶת עֲדַיִן</p>
<p>זֵכֶר פִּנּוֹת רַבּוֹת, עֲלֵיהֶן זִיו הַיַּלְדוּת.</p>
<p>מִזְּמַן לִי נוֹדַע: אַרְצִי רַחֲבַת־יָדַיִם,</p>
<p>יָפָה וְרַכָּה וְרַבַּת־תַּעֲנוּג… וּשְׁמָהּ – גָּלוּת.</p>
</blockquote>
<blockquote>
<p>רַק לְשַׁעֲרֵי הַשְּׁקִיעָה עֵינַי תֶּחֱזֶינָה.</p>
<p>רַק לְכוֹכַב־הַמִּזְרָח – אַנְחַת לְבַבְכֶם.</p>
<p>מִי יַגִּיד לְכֻלָּנוּ, כִּי הַמּוֹלֶדֶת אֵינֶנָּה?</p>
<p>– קִרְיָתִי בְּמֶרְחַק הַשָּׁמַיִם – הִיא גַם לָכֶם.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43368">https://benyehuda.org/read/43368</a></div></body>