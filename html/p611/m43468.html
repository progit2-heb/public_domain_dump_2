<h1>זֶמֶר</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מִי אַתְּ הַיּוֹצֵאת עִם עֶרֶב</p>
<p>לִתְעוֹת בְּדַרְכֵי־הַסְּתָו,</p>
<p>עֵת בַּשָּׁמַיִם בּוֹעֶרֶת</p>
<p>עֲטֶרֶת־הַמַּעֲרָב?</p>
<p>מִי אַתְּ כִּי חָוְרוּ פָּנַיִךְ,</p>
<p>עֵינַיִךְ עוֹרְגוֹת־כָּלוֹת?</p>
<p>לָמָּה הִסְתַּרְתְּ אֶת כְּנָפַיִךְ</p>
<p>הָרְחָבוֹת, הַקַּלּוֹת?</p>
</blockquote>
<blockquote>
<p>– עַלְמָה צְעִירָה הִנֵּנִי,</p>
<p>עַלְמָה תַּמָּה, עֲנֻגָּה;</p>
<p>אֵין אִישׁ בָּעוֹלָם אוֹהֲבֵנִי,</p>
<p>לָכֵן גּוֹרָלִי – תּוּגָה.</p>
<p>מִשַּׁחַר עַד כְּלוֹת הָעֶרֶב</p>
<p>אֶרְאֶה – אִילָנוֹת, עֲשָׂבִים,</p>
<p>הַפְּרָחִים עַל־יַד הַדֶּרֶךְ</p>
<p>הַדַּלִּים – גַם הֵם אוֹהֲבִים!</p>
<p>וַאֲנִי בֵין חוֹמוֹת נוֹלַדְתִּי</p>
<p>בָּעֶרֶב, בִּימֵי־הַסְּתָו;</p>
<p>חַיַּי בַּשֶׁקֶר אִבַּדְתִּי,</p>
<p>וְהִנְנִי גַלְמוּדָה עַכְשָׁיו.</p>
</blockquote>
<blockquote>
<p>אָמְנָם הָיוּ לִי כְּנָפַיִם, –</p>
<p>וְלֹא הִרְגַּשְׁתִּי בָּהֵן…</p>
<p>וְעַכְשָׁיו בָּעֶרֶב־בָּעֶרֶב</p>
<p>לִבִּי בּוֹכֶה עֲלֵיהֶן.</p>
<p>אַךְ טוֹב, כִּי הַשֶּׁמֶשׁ נוֹשֶׁקֶת</p>
<p>לִפְעָמִים חִוְרוֹן־לְחָיַי,</p>
<p>וְיָדַעְתִּי: בְּיַם־הַשֶּׁקֶט</p>
<p>יִשְׁקוֹט גַּם יְגוֹן־חַיַּי</p>
</blockquote>
<p>מוסקבה, תשרי תרפ"ג.</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43468">https://benyehuda.org/read/43468</a></div></body>