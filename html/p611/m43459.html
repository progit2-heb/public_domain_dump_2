<h1>שַׁלֶּכֶת [נוסח 'כוס קטנה']</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שַלֶכֶת… כִּמְטַר־זָהָב הֶעָלִים</p>
<p>נוֹפְלִים עַל הָאֲדָמָה.</p>
<p>כָּל הַיּוֹם הֵם נוֹפְלִים, נוֹפְלִים,</p>
<p>מִסְתּוֹבְבִים בִּדְמָמָה…</p>
<p>לָמָּה תָמוּת כָּל הַתִּפְאֶרֶת</p>
<p>שֶׁל חַיִּים יְרוֹקִים?</p>
<p>לָמָּה נַפְשִׁי לְרַבִּים נִקְשֶׁרֶת –</p>
<p>וְכֻלָּם, כֻּלָּם רְחוֹקִים?</p>
<p>מְשָׁכוּנִי עֵינַיִם, קוֹלוֹת לִבְּבוּנִי, –</p>
<p>עוֹד מְעַט וְאֵהָב…</p>
<p>רוּחַ עָבְרָה – כֻּלָּם עֲזָבוּנִי,</p>
<p>כִּנְפֹל הֶעָלִים בַּסְּתָו…</p>
<p>וְעוֹד אֶחָד לַדֶּרֶךְ בֵּרַכְתִּי –</p>
<p>וּשְׂפָתַי דּוֹמְמוֹת לְפָנָיו;</p>
<p>לֹא בָכִיתִי גַם לֹא נֶאֱנַחְתִּי,</p>
<p>וְרַק לִבִּי כָאָב.</p>
<p>בְּדַרְכֵי הַמֶּרְחָב לֹא עָלַי לָלֶכֶת!</p>
<p>לָמָּה, נַפְשִׁי, תֶּחֶרְדִי?</p>
<p>בֵּין צִלְלֵי הֶעָבָר, בֵּין עֲלֵי הַשַּׁלֶּכֶת</p>
<p>אֶשָּׁאֵר לְבַדִּי, לְבַדִּי…</p>
</blockquote>
<p>מוסקבה, תרפ"ג.</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43459">https://benyehuda.org/read/43459</a></div></body>