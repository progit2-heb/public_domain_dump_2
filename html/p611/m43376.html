<h1>דִּבְרֵי־שִׁירָה מָרִים וּגְאֵיוֹנִים [נוסח 'שירים']</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>דִּבְרֵי־שִׁירָה מָרִים וּגְאֵיוֹנִים</p>
<p>אוֹמְרִים לִי: אַהֲבָה מָרָה מִמָּוֶת.</p>
<p>בְּחֹשֶׁךְ־לֵיל הַלְּבָבוֹת תּוֹעִים</p>
<p>וּמִתְלַבְּטִים בְּאַחֲרִית עַצָּבֶת.</p>
</blockquote>
<blockquote>
<p>אֲנִי רוֹאָה אֶת תְּהוֹם הַיֵּאוּשׁ וְהַכְּאֵב,</p>
<p>אֶת קוֹל הַתְּלוּנָה אֲנִי שׁוֹמַעַת,</p>
<p>אֶת רֶטֶט הַקְּלָלָה בְּפִי שְׁבוּרֵי־הַלֵּב;</p>
<p>וְאִם צָדְקוּ – אֵינִי יוֹדַעַת.</p>
</blockquote>
<blockquote>
<p>אֲנִי יוֹדַעַת רַק דָּבָר אֶחָד:</p>
<p>כִּי עַל חַיַּי זָרוּעַ אוֹר עֵינֶיךָ,</p>
<p>כִּי חַם הַבַּיִת, בּוֹ אָשְׁרִי נוֹלַד….</p>
<p>וְלֹא אֶשְׁאַל, אִם זֹאת – אַהֲבָתֶךָ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43376">https://benyehuda.org/read/43376</a></div></body>