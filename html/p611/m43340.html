<h1>מֶרְחַק כָּל תֵּבֵל</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מֶרְחַק כָּל תֵּבֵל – בֵּינִי וּבֵין דּוֹד לְבָבִי.</p>
<p>דַּרְכּוֹ נֶאֶבְדָה לְלֹא־זֵכֶר בֵּין סְבַךְ הַדְּרָכִים.</p>
<p>אַבִּיטָה לִצְבָא הַשָּׁמַיִם – וְאֵין כּוֹכָבִי.</p>
<p>אֶל גַּן זִכְרוֹנִי אֶכָּנֵס – שָׁם נָבְלוּ הַפְּרָחִים.</p>
</blockquote>
<blockquote>
<p>אֶקְרָא לְרוּחוֹת הַשָּׁמַיִם: אַיֵּה אֲהוּבִי,</p>
<p>אַיֵּה שִׁירָתוֹ מְלֵאַת־גִּיל, מְלֵאַת עֹנֶג וּצְחוֹק?</p>
<p>וְאַקְשִׁיבָה רַב־קֶשֶׁב: הַאִם יִשָּׁמַע מֵרָחוֹק</p>
<p>צְלִיל דַּק, בְּשׂוֹרָה מְנַחֶמֶת מִדּוֹד לְבָבִי?..</p>
</blockquote>
<blockquote>
<p>בְּסֵתֶר הַלַּיְלָה אֶלְחַשׁ אֶת הַשֵּׁם הַנִּפְלָא,</p>
<p>אֶחְקֹר אֶת לִבִּי: הַאִם יִתְעוֹרֵר בּוֹ הַהֵד,</p>
<p>הַאִם תַּעֲנֶה שִׁירָתוֹ לָרְמִיזָה הַקַּלָּה,</p>
<p>וּבְקֶרֶב הַלַּיְלָה יִפְרַח חֲלוֹמִי הַבּוֹדֵד?..</p>
</blockquote>
<p>– אֵין זֵכֶר… וְאַף־עַל־פִּי־כֵן – לא הוּעַם כּוֹכָבִי,</p>
<blockquote>
<p>טֶרֶם נִתְּקוּ הַנִּימִים שֶׁל כִּנּוֹר־הַפְּלָאִים,</p>
<p>הַפֶּרַח עוֹדֶנּוּ שׁוֹמֵר אֶת רֵיחוֹ הַנָּעִים;</p>
<p>וְרַק לְבָבִי לֹא יָחוּשׁ… כִּי נָבַל לְבָבִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43340">https://benyehuda.org/read/43340</a></div></body>