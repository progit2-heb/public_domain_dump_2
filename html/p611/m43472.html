<h1>חֲרוּז נִשְׁכָּח [נוסח 'כוס קטנה']</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>“כָּךְ אָמַר לְבָבִי, וְאַחַר נֶאֱנָח”…</p>
<p>אֵי־מִזֶּה נִכְנְסוּ הַדְּבָרִים אֶל נַפְשִׁי.</p>
<p>כָּל הַיּוֹם הִיא נִשְׁמַעַת לְקוֹל־חֲרִישִׁי</p>
<p>הַלּוֹחֵשׁ בְּלִי־הֶרֶף עַל דָּבָר שֶׁנִּשְׁכָּח.</p>
</blockquote>
<blockquote>
<p>מִי יוֹדֵעַ לְמָה אַנְחַת־לְבָבִי?</p>
<p>לְפִרְחֵי־תַאֲוָה שֶׁל לֵילוֹת־הַזָּהָב</p>
<p>לְמִשְׁמֶרֶת־הָאשֶׁר שֶׁל לֵב נֶאֱהָב,</p>
<p>לַחֲלַל־הָרָקִיעַ בְּאֵין כּוֹכָבִי?…</p>
</blockquote>
<blockquote>
<p>יֵש לִי פְּנַאי לְהַקְשִׁיב… יוֹם הַחֹרֶף לָבָן,</p>
<p>עַד שָׁמַיִם עוֹלִים עַמּוּדֵי־הֶעָשָׁן,</p>
<p>גַּם בַּחוּץ גַּם בַּחֶדֶר רַבָּה הַדְּמָמָה…</p>
<p>כֵּן, לִבִּי מְרַחֵשׁ וְלוֹחֵשׁ לִי דְבַר־מָה…</p>
</blockquote>
<blockquote>
<p>בְּקִפְאוֹן הַשָּׁמַיִם נָמוֹג הֶעָשָׁן,</p>
<p>עוֹד פַּעַם נִסְתַּלֵּק הַדָּבָר הַיָּשָׁן,</p>
<p>וְנִשְׁאַר רַק הֵדוֹ בַּחֲרוּז הַנִּמְשָׁךְ:</p>
<p>“כָּךְ אָמַר לְבָבִי, וְאַחַר נֶאֱנָח”…</p>
</blockquote>
<p>מוסקבה, תרפ"ד.</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43472">https://benyehuda.org/read/43472</a></div></body>