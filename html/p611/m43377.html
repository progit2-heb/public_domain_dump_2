<h1>בַּעֲלוֹת הַשַּׁחַר [נוסח 'שירים']</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בַּעֲלוֹת הַשַּׁחַר נִגַּשְׁתִּי</p>
<p>אֶל חַלּוֹנִי.</p>
<p>אַךְ בִּנְשִׁיבַת הָרוּחַ הִרְגַּשְׁתִּי,</p>
<p>וַאֲנִי – לֹא אֲנִי.</p>
</blockquote>
<blockquote>
<p>בַּיַּעַר, בְּמִסְגֶּרֶת הַיֶּרֶק,</p>
<p>גַּרְגְּרִים אֲדֻמִּים.</p>
<p>רְצוּעַת־הַשַּׁחַר בּוֹעֶרֶת</p>
<p>בַּדִּמְדּוּמִים.</p>
</blockquote>
<blockquote>
<p>עוֹד יֶשְׁנָהּ לֶהָבָה חֲבוּיָה</p>
<p>מִתַּחַת לְאֵפֶר שָׁנִים;</p>
<p>עוֹד יָפָה מַחֲרֹזֶת יָמַי, הַתְּלוּיָה</p>
<p>עַל חוּט־הַשָּׁנִי.</p>
</blockquote>
<blockquote>
<p>עוֹד בַּיַּעַר רַגְלִי צוֹעֶדֶת</p>
<p>עַל־פְּנֵי דֶרֶךְ יְרֻקָּה,</p>
<p>וּבְכָל אֵגֶל־טַל רוֹעֶדֶת</p>
<p>נִשְׁמָתִי – קְדֻשַּׁת נְשִׁיקָה.</p>
</blockquote>
<blockquote>
<p>וְהָרוּחַ בְּפָנַי נוֹגַעַת</p>
<p>נְגִיעָה קַלָּה…</p>
<p>מַה טּוֹב, מַה טּוֹב לָדַעַת,</p>
<p>כִּי הַשֶּׁמֶשׁ עָלָה!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43377">https://benyehuda.org/read/43377</a></div></body>