<h1>נִרְאֵית לִי עִיר נִדַּחַת</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>נִרְאֵית לִי עִיר נִדַּחַת.</p>
<p>עָלֶיהָ הָעֶרֶב דּוֹמֵם,</p>
<p>וְהַבַּיִת שֶׁבּוֹ נוֹלַדְתִּי</p>
<p>עוֹמֵד בָּרְחוֹב הַשּׁוֹמֵם…</p>
<p>גַּם אָז הָעֵצִים הֶחֱרִישׁוּ,</p>
<p>הֶעָלִים נָשְׁרוּ לְאַט,</p>
<p>הָעֶרֶב בִּשְׁמֵי הַבְּדֹלַח</p>
<p>הִדְלִיק כּוֹכְבֵי־הַשַּׁבָּת.</p>
</blockquote>
<blockquote>
<p>וְרָחוֹק – יָשַׁב לוֹ נַעַר</p>
<p>עַל סֵפֶר יָשָׁן־נוֹשָׁן</p>
<p>וְלָמַד בְּנִגּוּן הַקֶּדֶם</p>
<p>בְּבֵית־מִדְרָשׁ יָשָׁן;</p>
<p>וְהִגִּיעַ נִגּוּן־הָעֶצֶב</p>
<p>אֶל הָעִיר הָרְחוֹקָה.</p>
<p>וְהָיָה לְשִׁיר־הָעֶרֶשׂ</p>
<p>שֶׁל שְׁנָתִי הַמְּתוּקָה.</p>
</blockquote>
<blockquote>
<p>יָשַׁנְתִּי וְלֹא שָׁמַעְתִּי…</p>
<p>הַבַּיִת כֻּלּוֹ שָׁקַט,</p>
<p>וְכוֹכְבֵי־הַבְּדֹלַח בֵּרְכוּנִי</p>
<p>בִּשְׁלוֹם עַרְבֵי־שַׁבָּת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43367">https://benyehuda.org/read/43367</a></div></body>