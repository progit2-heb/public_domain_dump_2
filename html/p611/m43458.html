<h1>[נַפְשִׁי אָבְדָה וְאֵינֶנָּה] [נוסח 'כוס קטנה']</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>נַפְשִׁי אָבְדָה וְאֵינֶנָּה,</p>
<p>וְעָלֶיהָ – גַּעְגּוּעַי…</p>
<p>לֹא אֵדַע אֵיפֹה אֶמְצָאֶנָּה –</p>
<p>הֲבַיַּעַר אִם בַּגַּיְא?</p>
</blockquote>
<blockquote>
<p>הֲלֹא הִיא נִלְכְּדָה בְרֶשֶׁת</p>
<p>הַסְּבָכִים בְּמוֹרַד הָהָר?</p>
<p>הֲלֹא הִיא רוֹעֶדֶת, לוֹחֶשֶׁת</p>
<p>בְּמֵרוּץ מֵי הַנָּהָר?…</p>
</blockquote>
<blockquote>
<p>הַיּוֹם לַיַּעַר הָלַכְתִּי</p>
<p>לְחַפֵּשׂ אֶת נִשְׁמָתִי,</p>
<p>וְהִנֵּה – אֶת דְּרָכָיו שָׁכַחְתִּי</p>
<p>וְשָׁכַחְתִּי אֶת שִׁירָתִי.</p>
</blockquote>
<blockquote>
<p>וּמֵעִיק עָלַי הַצַּעַר,</p>
<p>וְהַשֶּׁמֶשׁ לֹא מְאִירָה…</p>
<p>אֵיפֹה טָמַנְתָּ, הַיַּעַר,</p>
<p>אֶת נַפְשִׁי הַצְּעִירָה?</p>
</blockquote>
<p>מוסקבה, תרפ"ג.</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43458">https://benyehuda.org/read/43458</a></div></body>