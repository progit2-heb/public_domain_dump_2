<h1>וּבְכֵן, אֵשֵׁב</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>וּבְכֵן, אֵשֵׁב עַל־יַד הַחַלּוֹן</p>
<p>וְאֶחֱרֹז חֲרוּזִים נָאִים,</p>
<p>שְׁקָרִים אֹדוֹת “הַגְשָׁמַת הַחֲלוֹם”</p>
<p>וְהַיֹּפִי שֶׁבַּחַיִּים,</p>
</blockquote>
<blockquote>
<p>מָה אִכְפַּת? – כִּי שֶׁקֶר בְּפִי כָּל אֶחָד,</p>
<p>כָּל אֶחָד יוֹדֵעַ מִזְּמָן.</p>
<p>מִי שֶׁיֵּשׁ לִשְׁקָרָיו חֵן מְיֻחָד,</p>
<p>קוֹרְאִים לוֹ בְּשֵׁם “אֳמָן”.</p>
</blockquote>
<blockquote>
<p>אֶת זֶה קָרָאתִי בְּסֵפֶר־שִׁירִים</p>
<p>בֶּן מֵאָה שָׁנִים וְיוֹתֵר.</p>
<p>הַחַיִּים אֵינָם – הַטּוּרִים נִשְׁאָרִים;</p>
<p>מָה עוֹד יְבַקֵּשׁ מְשׁוֹרֵר?</p>
</blockquote>
<blockquote>
<p>וְאִם יֵשׁ לִפְעָמִים שֶׁפִּתְרוֹן הַחֲלוֹם</p>
<p>דּוֹמֶה לְמַדַּי לַחֲלוֹם עַצְמוֹ, –</p>
<p>מִי יָעֵז לְהוֹדוֹת לְאוֹר הַיּוֹם,</p>
<p>מַה גָּדוֹל חֻרְבַּן עוֹלָמוֹ?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43383">https://benyehuda.org/read/43383</a></div></body>