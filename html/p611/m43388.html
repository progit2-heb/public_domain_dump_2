<h1>עַל גַּג אָדֹם</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עַל גַּג אָדֹם יוֹנָה יוֹשֶׁבֶת,</p>
<p>יוֹנַת הָאַהֲבָה.</p>
<p>הָרוּחַ מִן הַיָּם נוֹשֶׁבֶת,</p>
<p>קַלָּה וְשׁוֹבֵבָה.</p>
</blockquote>
<blockquote>
<p>בְּעוֹד שָׁעָה תִּשְׁקֹט הָרוּחַ,</p>
<p>תִּישַׁן יוֹנָה בַּקֵּן.</p>
<p>אֶזְכֹּר: יָדוּעַ וּבָטוּחַ,</p>
<p>כָּעֵת לִבִּי – זָקֵן.</p>
</blockquote>
<blockquote>
<p>כָּעֵת מַה טּוֹב לִבְכּוֹת בַּסֵּתֶר</p>
<p>עַל יוֹם מִן הֶעָבָר,</p>
<p>עַל כְּתֹבֶת־יָד בְּדַף הַסֵּפֶר,</p>
<p>וְאַף עַל לֹא דָבָר…</p>
</blockquote>
<blockquote>
<p>יוֹנַת לִבִּי, הַתּוֹר הִגִּיעַ</p>
<p>גַּם לָךְ לְהֵרָדֵם.</p>
<p>כָּבָה הַזֹּהַר בָּרָקִיעַ,</p>
<p>הָעֶרֶב מִתְקַדֵּם.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43388">https://benyehuda.org/read/43388</a></div></body>