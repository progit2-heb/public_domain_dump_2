<h1>לִפְנוֹת־עֶרֶב [נוסח 'כוס קטנה']</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לִפְנוֹת־עֶרֶב מַחֲרִישִׁים הָאִילָנוֹת,</p>
<p>חֲלוֹמוֹת תּוֹעִים בַּיָּעַר.</p>
<p>לִפְנוֹת־עֶרֶב מִתְאַבְּלִים הָאִילָנוֹת,</p>
<p>מְחַכִּים לְאוֹר הַסָּהַר, –</p>
<p>כִּי יוֹפִיעַ וְיָאִיר עַל כָּל־נָתִיב,</p>
<p>עַל כָּל־גֶּזַע וְצַמֶּרֶת,</p>
<p>וְתִרְעַד שֵׁנִית הַתֵּבֵל מְלֵאַת־זִיו,</p>
<p>וְתִלְבַּשׁ גְּאוֹן תִּפְאֶרֶת.</p>
<p>לִפְנוֹת עֶרֶב כִּי תֵלֵךְ בִּשְׁבִיל בּוֹדֵד</p>
<p>זָר לְךָ יְגוֹן־הַיַּעַר;</p>
<p>אֵין מַקְשִׁיב לְהֶמְיַת־לֵב נוּגֶה־נוֹדֵד,</p>
<p>אֵין מֵבִין לְסוֹד־הַצָּעַר.</p>
<p>וְהַלֵּב בִּבְדִידוּתוֹ, בְּחשֶׁךְ־יִסּוּרָיו</p>
<p>מִתְיַפֵּחַ בְּדוּמִיָּה,</p>
<p>וְעוֹרֵג אֶל זִכְרוֹנוֹת, אֶל זֹהַר־נְעוּרָיו, –</p>
<p>אֶל הַסַּהַר כִּי יוֹפִיעַ …</p>
</blockquote>
<p>מוסקבה, תרפ"ג.</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43463">https://benyehuda.org/read/43463</a></div></body>