<h1>לזכר ח. נ. ביאליק ז"ל</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כְּשׁוֹמֵר נֶאֱמָן, שׁוֹקֵט וְגָדוֹל,</p>
<p>עַל גְּבוּלוֹת אַרְצֵנוּ, אֶרֶץ־הַחוֹל,</p>
<p>מַקִּיף מִתְרַפֵּק הַיָּם.</p>
<p>– מַה גְּדוֹלָה הַתּוּגָה וּמָרָה הַקִּנְאָה!</p>
<p>כִּי הַיָּם לֹא יִיבַשׁ לְעוֹלָם…</p>
</blockquote>
<blockquote>
<p>הַלַּיְלָה בָּא, וּבְתוֹךְ הַשְּׁחוֹר</p>
<p>פִּזֵּר אֶת כּוֹכְבֵי־הָאוֹר.</p>
<p>הַבֵּט: אוֹר אֶחָד וְשׁוֹקֵט לְכֻלָּם, –</p>
<p>וְיָדַעְתָּ, כִּי אָמְנָם מָרָה הַקִּנְאָה:</p>
<p>כִּי אוֹרָם לֹא יִדְעַךְ לְעוֹלָם!</p>
</blockquote>
<blockquote>
<p>סֵפֶר יֵשׁ בְּיָדִי. דַפִּים צְהֻבִּים</p>
<p>מֵרֹב שָׁנִים, כְּתָמִים מְרֻבִּים,</p>
<p>וְשִׁירִים – קוֹל לֵב שֶׁנָּדָם.</p>
<p>אַל תִּפְתַּח אֶת הַסֵּפֶר: מָרָה הַקִּנְאָה –</p>
<p>רַק הַשִּׁיר לֹא יָמוּת לְעוֹלָם!..</p>
</blockquote>
<blockquote>
<p>כָּאן – דִּמְעַת־סֵתֶר, כָּאן – רֶטֶט הַלֵּב,</p>
<p>שֶׁל קוֹרֵא נֶעֶלָם, קוֹרֵא וְאוֹהֵב, –</p>
<p>וְהַכֹּל, הַכֹּל חִנָּם!</p>
<p>עוֹד יִצְחַק הַיָּם, יִפְרַח הַכּוֹכָב,</p>
<p>בְּסֵפֶר בָּלֶה עוֹד יַצְהִיב הַדָּף…</p>
<p>הָאִישׁ לֹא יָקוּם לְעוֹלָם.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43411">https://benyehuda.org/read/43411</a></div></body>