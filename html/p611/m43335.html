<h1>מַה קְּטַנִּים הָיוּ</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מַה קְּטַנִּים הָיוּ הַדְּבָרִים:</p>
<p>אוֹר הַשֶּׁמֶשׁ בִּתְכֵלֶת שָׁמַיִם,</p>
<p>אַרְגְּמַן הַסְּתָו בְּצַמְּרוֹת הַיְּעָרִים,</p>
<p>רוּחַ־חֹפֶשׁ עַל־פְּנֵי הַמַּיִם,</p>
<p>מֶרְחֲבֵי הַשָּׂדוֹת הַמֻּשְׁלָגִים</p>
<p>בְּדִמְמַת־נֵצַח, בְּשֶׁקֶט הַמָּוֶת,</p>
<p>בְּתוֹר הָאָבִיב – רִנַּת הַפְּלָגִים,</p>
<p>רֶטֶט חַיֵּי אַלְמָוֶת…</p>
</blockquote>
<blockquote>
<p>לֹבֶן וּתְכֵלֶת וְטָהֳרַת זָהָב –</p>
<p>כָּל שִׁירַת חַיַּי בָּהֶם רָעֲדָה</p>
<p>וְהִתְדַּפְּקָה אֶל נַפְשִׁי, אַךְ לַשָׁוְא:</p>
<p>כִּי נַפְשִׁי הַיְגֵעָה לַמֶּרְחַקִּים חָרְדָה…</p>
</blockquote>
<blockquote>
<p>וְרַק כָּאן, בֵּין חוֹמוֹת הַבִּירָה,</p>
<p>הוֹקִיר לִבִּי אֶת אֲשֶׁר עָזַבְתִּי;</p>
<p>כִּי צַר הַמָּקוֹם, וְנַפְשִׁי מַה קָּרָה,</p>
<p>וְתַמּוּ הַשִּׁירִים שֶׁכֹּה אָהַבְתִּי!</p>
</blockquote>
<blockquote>
<p>הַיָּמִים הָהֵם עָבְרוּ כִּצְלָלִים,</p>
<p>וְאָשְׁרָם הַקָּטָן נִגְזַל מִמֶּנִּי.</p>
<p>וַחֲלוֹמוֹת־הַשָּׁוְא, חֲלוֹמוֹתַי הַגְּדוֹלִים, –</p>
<p>עוֹדָם לְפָנַי, וּצְמֵאָה עוֹדֶנִּי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43335">https://benyehuda.org/read/43335</a></div></body>