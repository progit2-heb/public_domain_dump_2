<h1>בַּדֶּרֶךְ [נוסח 'שירים']</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הֶמְיָה עֲגוּמָה וְדַקָּה</p>
<p>בֵּין חוּטֵי־טֶלֶגְרַף הוֹמָה.</p>
<p>הַיּוֹם הַדֶּרֶךְ כֹּה אֲרֻכָּה,</p>
<p>תֵּבֵל כֹּה שׁוֹמֵמָה!</p>
</blockquote>
<blockquote>
<p>הַשָּׁמַיִם כֻּסּוּ עָבִים,</p>
<p>לא זֹהַר וְלֹא חֶדְוָה.</p>
<p>בְּמוֹרַד הַגִּבְעָה מִתְעַצְּבִים עֲשָׂבִים,</p>
<p>כְּסוּת־אָבָק עֲלֵיהֶם, כְּבֵדָה וְעָבָה.</p>
</blockquote>
<blockquote>
<p>הָאֹפֶק – כֻּלּוֹ עֲרָפֶל,</p>
<p>רוֹעֵד, רוֹמֵז, מְהַבְהֵב.</p>
<p>וְהוֹמֶה, מְזַמְזֵם שִׁעֲמוּם הַבַּרְזֶל</p>
<p>אֶת פִּזְמוֹנוֹ הֶעָיֵף.</p>
</blockquote>
<blockquote>
<p>לִקְרַאת מִי יָצָאתִי הַיּוֹם?</p>
<p>אֵין עוֹבֵר בַּדֶּרֶךְ, אֵין שָׁב.</p>
<p>יָדִי קוֹטֶפֶת פֶּרַח אָדֹם,</p>
<p>וּשְׂפָתַי לוֹחֲשׁוֹת “לַשָׁוְא”…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43363">https://benyehuda.org/read/43363</a></div></body>