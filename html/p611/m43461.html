<h1>עֵינֵי עוֹפֶרֶת (זֶמֶר) [נוסח 'כוס קטנה']</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עֵינֵי־עוֹפֶרֶת הָיוּ לִבְחִיר־אַהֲבָתִי:</p>
<p>עָנָן כָּבֵד הֶאֱפִיל אֶת יוֹם־נְעוּרַי…</p>
<p>אוּלָם בְּצֵל הֶעָנָן פָּרְחָה נִשְׁמָתִי,</p>
<p>כְּחֵץ־בָּרָק מִתּוֹךְ הָעָב – שִׂמְחַת־אַהֲבָתִי.</p>
</blockquote>
<blockquote>
<p>כִּשְׁמוֹעַ לְגַלֵּי־הַיָּם שָׁמַעְתִּי לְקוֹלוֹ;</p>
<p>קְרִיאַת חֵרוּת וְחֶדְוָה שָׁמַעְתִּי מֵרָחוֹק,</p>
<p>וְשֶׁקֶר – קוֹל־הַקְּרִיאָה, וְשֶׁקֶר – כֻּלּוֹ,</p>
<p>וְלִי עָרַב עַד־מְאֹד, – וְהֶאֱמַנְתִּי לוֹ.</p>
</blockquote>
<blockquote>
<p>יֵשׁ שׁוֹאֲלִים אוֹתִי: מַדּוּעַ נָעִים לָךְ הַסְּתָו</p>
<p>עִם שְׁמֵי־עוֹפֶרֶת שֶׁלּוֹ וְעֶצֶב־רוּחוֹתָיו?</p>
<p>– אֵינָם יוֹדְעִים, אֵינָם יוֹדְעִים: קוֹל רוּחַ – קוֹל דּוֹדִי,</p>
<p>בְּשַׁחַק יוֹם מְעֻנָּן תָּמִיד אֶרְאֶה עֵינָיו!</p>
</blockquote>
<p>מוסקבה, תרפ"ב.</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43461">https://benyehuda.org/read/43461</a></div></body>