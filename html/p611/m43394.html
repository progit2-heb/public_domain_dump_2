<h1>בַּחֻרְשָׁה</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לְרֶגַע נִתַּן לִי לָנוּחַ</p>
<p>בַּדֶּרֶךְ רַבַּת־הַנְּדוּדִים,</p>
<p>לִשְׁמֹעַ אֶת לַחַשׁ הָרוּחַ</p>
<p>בֵּין עֲנָפִים מוּרָדִים;</p>
<p>וְאֵין אֶת נַפְשִׁי לָדַעַת,</p>
<p>אִם הָעֵצִים לִי זָרִים:</p>
<p>דִּמְמַת שִׂיחָתָם הַמַּרְגַּעַת –</p>
<p>הִיא קוֹל מִמּוֹלֶדֶת־סְתָרִים.</p>
</blockquote>
<blockquote>
<p>אֵין שֶׁקֶט גָּדוֹל מִן הָרֶטֶט</p>
<p>הַבִּלְתִּי־פּוֹסֵק שֶׁל עָלִים.</p>
<p>פֹּה כָּל מַחֲשָׁבָה שׁוֹקֶטֶת</p>
<p>וְכָל יִסּוּרִים קַלִּים.</p>
<p>אָפוֹר הַמֶּרְחָק, וּמִלְּמַעְלָה</p>
<p>אָפוֹר גַּם שַׁחַק־הַסְּתָו;</p>
<p>וְכָל לַחַשׁ־עָלֶה – נֶחָמָה לִי,</p>
<p>בְּרָכָה – כָּל תְּנוּעַת־עָנָף.</p>
</blockquote>
<p>חדרה</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43394">https://benyehuda.org/read/43394</a></div></body>