<h1>הַמֶּלֶךְ חַי</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לְפָנִים הָיִיתִי אוֹמֶרֶת!</p>
<p>מַלְכָּה אֲנִי.</p>
<p>יוֹם וָלַיְלָה אֲנִי שׁוֹמֶרֶת</p>
<p>עַל פֶּתַח אַרְמוֹנִי,</p>
<p>יוֹם וָלַיְלָה אֲנִי מְיַחֶלֶת</p>
<p>לַמֶּלֶךְ שֶׁיָּבוֹא,</p>
<p>חֶרֶשׁ יִדְפֹּק בַּדֶּלֶת</p>
<p>וְיִתֵּן לִי אֶת לְבָבוֹ.</p>
</blockquote>
<blockquote>
<p>וְהַמֶּלֶךְ – יָפֶה כְּנַעַר,</p>
<p>יָחִיד מִבְּנֵי־אֲדָמָה;</p>
<p>עֵינָיו – שְׁנֵי יַמֵּי־זֹהַר,</p>
<p>נִשְׁמָתוֹ – נְשִׁיקַת הַחַמָּה…</p>
<p>כָּכָה בֵּין חֲלוֹמוֹת תָּעִיתִי;</p>
<p>וְאֶפְשָׁר שֶׁכָּל זֶה אֱמֶת,</p>
<p>רַק בְּאַחַת טָעִיתִי:</p>
<p>מַה אִם הַמֶּלֶךְ מֵת?..</p>
</blockquote>
<blockquote>
<p>עַל חֲלוֹם מַלְכוּתִי אֲנִי צוֹחֶקֶת:</p>
<p>הַיּוֹם לֹא אֹמַר כָּזֹאת.</p>
<p>הַכֹּל יוֹדְעִים: אֵלֶּה דִבְרֵי־שֶׁקֶר,</p>
<p>רַק מִלִּים נֶחֱרָזוֹת.</p>
<p>בִּמְקוֹם לְחַכּוֹת לַמֶּלֶךְ –</p>
<p>מוּטָב שֶׁאֵלֵךְ בְּדֶרֶךְ יָמַי,</p>
<p>וּמֵהַיּוֹם וְאֵילַךְ</p>
<p>אֶשְׁכַּח אֶת חֲלוֹמוֹתַי!</p>
</blockquote>
<blockquote>
<p>יְהִי כָּךְ. הַדָּבָר יָדוּעַ,</p>
<p>וְלֹא אֲסָרֵב.</p>
<p>וְאִישׁ לֹא יָבִין, מַדּוּעַ</p>
<p>בְּכָל־זֹאת שָׂמֵחַ הַלֵּב,</p>
<p>מַה הוּא הַסּוֹד שֶׁשָּׁמַרְתִּי,</p>
<p>הַיָּקָר לִי מִכָּל חַיַּי…</p>
<p>– מִלָּה קְטַנָּה שֶׁלֹּא אָמַרְתִּי:</p>
<p>אֶפְשָׁר שֶׁהַמֶּלֶךְ חַי!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43379">https://benyehuda.org/read/43379</a></div></body>