<h1>הָרוּחַ נוֹשֶׁבֶת</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הָרוּחַ נוֹשֶׁבֶת לְאֹרֶךְ הָרְחוֹב,</p>
<p>וְאוֹמְרִים לִי: “זֹאת רוּחַ הַיָּם”.</p>
<p>לֹא אֵדַע. יִתָּכֵן שֶׁהַיָּם קָרוֹב;</p>
<p>אַךְ נַפְשִׁי נִכְסֶפֶת לְ“שָׁם”.</p>
</blockquote>
<blockquote>
<p>רַק זֹאת אֵדַע: עֲשָׂרָה רְגָעִים</p>
<p>וְדִבּוּר שֶׁל מַה־בְּכָךְ, –</p>
<p>לֹא הָיָה זֶה אשֶׁר, אַף לֹא חַיִּים,</p>
<p>וְרַק זֹאת נַפְשִׁי לֹא תִשְׁכַּח!</p>
</blockquote>
<blockquote>
<p>וְעוֹד אֵדַע: תַּחַת שְׁמֵי גָלוּתִי</p>
<p>שָׁאַפְתִּי לְאֶרֶץ חַמָּה…</p>
<p>וְעוֹד: לֹא יוֹעִילוּ לְסוֹד בְּדִידוּתִי</p>
<p>לֹא שָׁמַיִם וְלֹא אֲדָמָה.</p>
</blockquote>
<blockquote>
<p>שָׁמַיִם וָשֶׁמֶשׁ, זִמְרָה וּמָחוֹל,</p>
<p>וְאֵין מָקוֹם לְהַנִּיחַ רֹאשִׁי…</p>
<p>הָרוּחַ שׁוֹרֶקֶת עַל־פְּנֵי הַחוֹל,</p>
<p>וָאֵדַע: זֹאת רוּחַ נַפְשִׁי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43381">https://benyehuda.org/read/43381</a></div></body>