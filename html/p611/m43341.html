<h1>צָהַל הַשֶּׁמֶשׁ</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>צָהַל הַשֶּׁמֶשׁ בִּזְהַב קַרְנַיִם,</p>
<p>הָרוּחַ, רַךְ כַּחֲלוֹם,</p>
<p>נָשַׁב אֶל פָּנַי, לִטֵּף עֵינַיִם…</p>
<p>לֹא אֶשְׁכַּח אֶת הַיּוֹם!</p>
</blockquote>
<blockquote>
<p>פִּרְחֵי יַסְמִין בַּגַּן קָטַפְתִּי.</p>
<p>אָז הָיִיתִי יַלְדָּה,</p>
<p>וְלֹא יָדַעְתִּי אֶת מִי אָהַבְתִּי…</p>
<p>הַאִם עַכְשָׁו אֵדָע?</p>
</blockquote>
<blockquote>
<p>אָהַבְתִּי הָרוּחַ קַל הַכְּנָפַיִם,</p>
<p>אָהַבְתִּי אֶת שֶׁמֶשׁ־הָאוֹר,</p>
<p>וְשִׁיר־חֶדְוָה נוֹלַד עַל שְׂפָתַיִם…</p>
<p>הַיּוֹם אֶת הַשִּׁיר לֹא אֶזְכֹּר.</p>
</blockquote>
<blockquote>
<p>אַךְ יֵשׁ גַּם עַכְשָׁו שֶׁרוּחַ הַלַּיְלָה</p>
<p>חֶרֶשׁ יִלְחַשׁ בֵּין עָלִים, –</p>
<p>וְעָף חֲלוֹמִי לְמַעְלָה, לְמַעְלָה</p>
<p>עַל כַּנְפִי עֲלוּמָיו הַקַּלִים.</p>
</blockquote>
<blockquote>
<p>וְשׁוּב לְפָנָיו אֶכָּנַע בְּרַעַד,</p>
<p>וְשׁוּב אֶת שְׁמוֹ לֹא אֵדָע;</p>
<p>וּבְעֹמֶק נַפְשִׁי, הַצְּמֵאָה לַדַּעַת,</p>
<p>נוֹלֶדֶת תְּפִלָּה חֲרֵדָה:</p>
</blockquote>
<blockquote>
<p>הַשֵּׁב לִי, הָרוּחַ, אֶת יוֹם־הַזֹּהַר,</p>
<p>אֶת אוֹר־הַשָּׁמַיִם הַצַּח,</p>
<p>הַשֵּׁב לִי אֶת נֶפֶשׁ יְמֵי־הַנֹּעַר,</p>
<p>הַזְכֵּר אֶת הַשֵּׁם הַנִּשְׁכָּח!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43341">https://benyehuda.org/read/43341</a></div></body>