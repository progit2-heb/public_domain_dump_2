<h1>הִנֵּה יוֹמִי</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הִנֵּה יוֹמִי – בָּרוּר, פָּתוּחַ,</p>
<p>בֵּין יוֹם־אֶתְמוֹל וְיוֹם־מָחָר.</p>
<p>מָה עוֹד לְךָ, לִבִּי? – לָנוּחַ</p>
<p>נָעִים בָּאוֹר הַמְאֻחָר…</p>
</blockquote>
<blockquote>
<p>אַךְ לֹא! נַפְשִׁי כֻּלָּהּ נִרְגֶּשֶׁת,</p>
<p>וּמָה אָבַד לָהּ, לֹא תֵּדַע.</p>
<p>בְּכָל דָּבָר הִיא מְבַקֶּשֶׁת</p>
<p>פִּתְרוֹן לְסוֹד הָאֲבֵדָה.</p>
</blockquote>
<blockquote>
<p>מַה הוּא? מִכְתָּב נִשְׁכָּח בַּדֹּאַר,</p>
<p>אוֹ דְמוּת פָּנִים, אוֹ רֵיחַ דַּק</p>
<p>שֶׁל פֶּרַח, שֶׁבִּימֵי הַנֹּעַר</p>
<p>הֻנַּח בְּסֵפֶר מְאֻבָּק?</p>
</blockquote>
<blockquote>
<p>– הַיּוֹם בָּהִיר – חֻלְיַת שַׁלְשֶׁלֶת</p>
<p>בֵּין יוֹם־עָבָר וְיוֹם־עָתִיד;</p>
<p>רַק קוֹל הַנֶּפֶשׁ הַסּוֹבֶלֶת</p>
<p>לוֹחֵשׁ עַל סוֹד אֲבֵדָתִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43389">https://benyehuda.org/read/43389</a></div></body>