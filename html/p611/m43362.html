<h1>לא הָיְתָה לִי אֵם [נוסח 'שירים']</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לֹא הָיְתָה לִי אֵם, לֹא יִהְיֶה לִי בֵּן.</p>
<p>הַשֶּׁמֶשׁ אוֹהֲבֵנִי אַהֲבַת־סוֹדוֹת,</p>
<p>הָאשֶׁר מְלַוֵּנִי עַל דַּרְכֵי הַשָּׂדוֹת, –</p>
<p>אַךְ לֹא הָיְתָה לִי אֵם, וְלֹא יִהְיֶה לִי בֵּן.</p>
</blockquote>
<blockquote>
<p>אֲנִי הוֹלֶכֶת לְבַדִּי לְאֹרֶךְ הַמְּסִלָּה,</p>
<p>ראשִׁי זָקוּף וְהָרוּחַ אֶל פָּנַי…</p>
<p>הֲלֹא אֱמֶת, כִּי גַם אַתָּה, הָרוּחַ, חַי,</p>
<p>וְאֵין יָד לוֹטֶפֶת כְּיָדְךָ הַקַּלִּילָה?</p>
</blockquote>
<blockquote>
<p>עוֹלָמִי רַב־נְגֹהוֹת, כְּיוֹם רֵאשִׁית הַסְּתָו</p>
<p>עַל שַׁדְמוֹת־קָצִיר בְּאַרְצִי הַבְּרוּכָה,</p>
<p>עֵת כָּל הָאָרֶץ – כַּשָּׁמַיִם לִמְנוּחָה,</p>
<p>עַת כַּנֵּצַח לְהָדָר – כָּל רֶגַע שֶׁל זָהָב.</p>
</blockquote>
<blockquote>
<p>וְאִם יָדַע לִבִּי, כְּבָר שָׁכַח לְהִתְלוֹנֵן</p>
<p>עַל כִּי אֵין לִי אוֹהֵב מִלְּבַד הַיֹּפִי הַקָּר,</p>
<p>עַל כִּי רֶטֶט דָּמִי – לִי לְעַצְמִי הוּא זָר,</p>
<p>וְלֹא הָיְתָה לִי אֵם, וְלֹא יִהְיֶה לִי בֵּן.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43362">https://benyehuda.org/read/43362</a></div></body>