<h1>[לֹא הָיְתָה לִי אֵם] [נוסח 'כוס קטנה']</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לֹא הָיְתָה לִי אֵם, לֹא יִהְיֶה לִי בֵן.</p>
<p>הַשֶּׁמֶשׁ – הוּא אוֹהֲבֵנִי אַהֲבַת־סוֹדוֹת,</p>
<p>הָאשֶׁר מְקַדְּמֵנִי עַל דַּרְכֵי־הַשָּׂדוֹת,</p>
<p>אַךְ לֹא הָיְתָה לִי אֵם וְלֹא יִהְיֶה לִי בֵן.</p>
</blockquote>
<blockquote>
<p>אֲנִי הוֹלֶכֶת לְבָדָד לְאֹרֶךְ־הַמְסִלָּה,</p>
<p>ראשִׁי זָקוּף וְהָרוּחַ אֶל פָּנַי…</p>
<p>הֲלֹא אֱמֶת הַדָּבָר, כִּי גַם אַתָּה, הָרוּחַ, חַי</p>
<p>כִּי אֵין יָד אוֹהֶבֶת כְּיָדְךָ הַקַּלִּילָה?…</p>
</blockquote>
<blockquote>
<p>עוֹלָמִי רַב־נְגוֹהוֹת, כְּיוֹם רֵאשִׁית־הַסְּתָו</p>
<p>עַל שַׁדְמוֹת קָצִיר בְּאַרְצִי הַבְּרוּכָה,</p>
<p>עֵת כָּל הָאָרֶץ כַּשָּׁמַיִם לִמְנוּחָה,</p>
<p>עֵת כַּנֵּצַח לְהָדָר כָּל רֶגַע שֶׁל זָהָב.</p>
</blockquote>
<blockquote>
<p>וְאִם יָדַע לִבִּי, – כְּבָר שָׁכַח לְהִתְלוֹנֵן</p>
<p>עַל כִּי אֵין לוֹ אוֹהֵב מִלְּבַד הַיֹּפִי הַקָּר</p>
<p>עַל כִּי רֶטֶט דָּמִי – גַּם הוּא לִי כְמוֹ זָר</p>
<p>וְלֹא הָיְתָה לִי אֵם, וְלֹא יִהְיֶה לִי בֵן…</p>
</blockquote>
<p>מוסקבה, תרפ"ד.</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43457">https://benyehuda.org/read/43457</a></div></body>