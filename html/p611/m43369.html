<h1>חֲרוּז נִשְׁכָּח [נוסח 'שירים']</h1>
אלישבע
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>“כָּךְ אָמַר לְבָבִי, וְאַחַר נֶאֱנַח”…</p>
<p>– אֵי מִזֶּה נִכְנְסוּ הַמִּלִּים אֶל נַפְשִׁי.</p>
<p>כָּל הַיּוֹם הִיא נִשְׁמַעַת לְקוֹל חֲרִישִׁי,</p>
<p>הַלּוֹחֵשׁ בְּלִי־הֶרֶף עַל דָּבָר שֶׁנִּשְׁכַּח.</p>
</blockquote>
<blockquote>
<p>מִי יוֹדֵעַ, לְמָה אַנְחַת לְבָבִי?</p>
<p>לְפִרְחֵי־הַחֶמְדָּה בְּלֵילוֹת־הַזָּהָב,</p>
<p>אוֹ לְרֶטֶט הָאשֶׁר שֶׁל לֵב מְאֹהָב,</p>
<p>אוֹ לַחֲלַל הָרָקִיעַ – בְּאֵין כּוֹכָבִי?..</p>
</blockquote>
<blockquote>
<p>יֵשׁ לִי פְּנַאי לְהַקְשִׁיב. יוֹם־הַחֹרֶף לָבָן,</p>
<p>עַד שָׁמַיִם עוֹלִים עַמּוּדֵי־הֶעָשָׁן,</p>
<p>גַּם בַּחוּץ, גַּם בַּחֶדֶר גְּדוֹלָה הַדְּמָמָה…</p>
<p>כֵּן, לִבִּי מְרַחֵשׁ וְלוֹחֵשׁ לִי דְבַר־מָה!</p>
</blockquote>
<blockquote>
<p>– בִּמְנוּחַת הַשָּׁמַיִם נָמוֹג הֶעָשָׁן.</p>
<p>שׁוּב חָזַר, הִסְתַּלֵּק הַדָּבָר הַיָּשָׁן,</p>
<p>וְנִשְׁאַר רַק הֵדוֹ בַּחֲרוּז הַנִּמְשָׁךְ:</p>
<p>“כָּךְ אָמַר לְבָבִי, וְאַחַר נֶאֱנַח”…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43369">https://benyehuda.org/read/43369</a></div></body>