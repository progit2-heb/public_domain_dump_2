<h1>בָּרְכִי נַפְשִׁי אֲשֶׁר לוֹ הַגְּדֻלָּה</h1>
אברהם אבן עזרא
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בָּרְכִי נַפְשִׁי אֲשֶׁר לוֹ הַגְּדֻלָּה</p>
<p>וּמְרוֹמַם עַל כָּל בְּרָכָה וּתְהִלָּה.</p>
<p>אֲסִיר תִּקְוָה הָגְלָה / יְקַדֵּם אֵל בְּמִלָּה.</p>
<p>רֹאשׁ הַתְּהִלָּה / יְהוֹדֶה לַתְּפִלָּה.</p>
<p>בְּאֵשׁ מוּסָר הוּבָא / וְאָמַר: מֵאַהֲבָה</p>
<p>מְסֻתֶּרֶת טוֹבָה / תּוֹכַחַת מְגֻלָּה.</p>
<p>רְפָא לְבָבוֹת נֶחְלוּ / עַל שִׁבְרָם, יְיַחֲלוּ</p>
<p>לְקוֹל קוֹרֵא: סֹלּוּ, / סֹלּוּ הַמְסִלָּה!</p>
<p>הוֹחַלְתִּי לְפֵשֶׁר / דְּבַר חוֹזֵי יֹשֶר –</p>
<p>נָאַם אֵל: לַיּוֹם אֲשֶׁר / אֲנִי עֹשֶׂה סְגֻלָּה.</p>
<p>מָרוֹם, הַט זְבוּלָךְ, / רֵד וּגְאַל חֶבְלָךְ</p>
<p>מֵעוֹלָם, כִּי לְךָ / מִשְׁפַּט הַגְּאֻלָּה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/13393">https://benyehuda.org/read/13393</a></div></body>