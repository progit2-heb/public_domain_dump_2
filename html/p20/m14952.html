<h1>אֵל חַי בַּכֹּל עָצָר</h1>
אברהם אבן עזרא
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֵל חַי בַּכֹּל עָצָר / וּבַכֹּל עֵינָיו מְשׁוֹטְטוֹת</p>
<p>וְעַל טוֹב וְעַל רַע נֶאֱצָר / הַנְּפָשׁוֹת נִשְׁפָּטוֹת –</p>
<p>וְיַד שׁוֹבָב אָז תִּקְצָר / מַעַל עֲוֹנוֹ לִשְׁטוֹת,</p>
<p>וַיַּעֲמֹד בְּמָקוֹם צָר / אֲשֶׁר אֵין דֶּרֶךְ לִנְטוֹת.</p>
<p>בְּהֶבֶל שָׁנָיו כָּלוּ / וְסוֹד הָרוּחַ נִכְחַד</p>
<p>מִמֶּנּוּ– וְהוּא כָלוּא / בְּמַסְגֵּר גּוּף; וְלֹא פָחַד</p>
<p>לַעֲשׂוֹת כָּל אֲשֶׁר שָׁאֲלוּ / לִבּוֹ וְעֵינָיו יָחַד –</p>
<p>עָזַב עֲבוֹדַת אֶחָד / אַחֲרֵי רַבִּים לְהַטּוֹת.</p>
<p>רָפְתָה דַעְתּוֹ בַּעֲבוּר / זְרוֹעֵי יִצְרוֹ חָזְקוּ –</p>
<p>וַיְהִי בְּאִוְּלְתּוֹ שְׁבוּר-/ תַּאֲוַת-לֵב – וְעֹל פָּרְקוּ.</p>
<p>שָׁכַח יוֹם יְהִי קָבוּר / וּמוֹסְרֵי גֵו יִנָּתְקוּ –</p>
<p>הֲלֹא שָׁם רִמָּה חָבְקוּ / הַשּׁוֹכְבִים עַל מִטּוֹת.</p>
<p>מֶרְיְךָ, כְּבוֹדִי, הֶלְאֲךָ / וְיוֹם אַחַר יוֹם נִשְׁמַד</p>
<p>יוֹם חַיֶּיךָ – וְחֶטְאֲךָ / כְּחוֹל יָם אֲשֶׁר לֹא יִמָּד.</p>
<p>הִוָּסֵר, וּבוֹרַאֲךָ / יְצַו לְךָ מַעֲמָד נֶחְמָד,</p>
<p>וְאַל תְּהִי כְּפַר לֹא לֻמָּד – / וְעָשִׂיתָ לְךָ מוֹטוֹת!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/14952">https://benyehuda.org/read/14952</a></div></body>