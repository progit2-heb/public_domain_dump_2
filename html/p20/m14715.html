<h1>שַׁדַּי מְשׂוֹשִׂי</h1>
אברהם אבן עזרא
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שַׁדַּי מְשׂוֹשִׂי וְשִׂמְחַת גִּילִי,</p>
<p>אִם לֹא תְהִי לִי, יְיָ, מִי לִי?</p>
<p>מַלְכִּי, קְרָבַי כְּחָלִיל יֶהְמוּ</p>
<p>עַל רֹב עֲוֹנַי כְּחוֹל יָם עָצְמוּ.</p>
<p>צוּר, אִם חֲטָאַי כְּשָׁנִים אָדְמוּ –</p>
<p>יִהְיוּ כְצֶמֶר לְנֶגְדָּךְ, אֵלִי,</p>
<p>אָנָּא אֱלֹהִים יְיָ חֵילִי!</p>
<p>אַדִּיר, רְאֵה כִּי מְשַׂנְאִים עוֹרְרוּ</p>
<p>עָלַי חֲמָסִים, וּפִיהֶם פָּעְרוּ</p>
<p>סָבִיב, וְחֶסֶד עֲשׂוֹת לֹא זָכְרוּ –</p>
<p>עוֹרֵר יְמִינָךְ וְתִשְׁבֹּר עֻלִּי</p>
<p>וַחְבֹשׁ מְזוֹרִי וְרַפֵּא חִילִי!</p>
<p>יָשָׁר, אֲשֶׁר כָּל פְּעָלָיו צָדְקוּ,</p>
<p>הוֹשַׁע עֲשׁוּקִים בְּלֵב מַר זָעְקוּ,</p>
<p>כִּי שׁוֹאֲפֵיהֶם יְדוֹתָם חִזְּקוּ –</p>
<p>אֶזְעַק בְּיוֹמִי לְךָ וּבְלֵילִי:</p>
<p>צוּר תַּעֲנֵנִי וְתַקְשִׁיב קוֹלִי!</p>
<p>רַחֵם עֲנִיָּה בְּלֶב יָם טָבְעָה,</p>
<p>מִיּוֹם אֲשֶׁר הָגְלְתָה לֹא רָגְעָה,</p>
<p>שָׁחָה לְעָפָר וְלִשְׁאוֹל נָגְעָה.</p>
<p>מַה תֶּהֱמִי לִי וּמַה תּוֹחִילִי?</p>
<p>צַפִּי לְצוּרֵךְ וְלוֹ הוֹחִילִי!</p>
<p>הַיּוֹם שְׁבָחַי לְךָ עָרַכְתִּי</p>
<p>וּפָרֵי שְׂפָתַי לְךָ שִׁלַּמְתִּי.</p>
<p>אֵלִי, בְּךָ אֶקְרְאָה: 'אוֹיַבְתִּי,</p>
<p>מַה תִּשְׂמְחִי לִי וּמַה תָּגִילִי?</p>
<p>אֵשֵׁב בְּחשֶׁךְ – יְיָ אוֹר לִי!'</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/14715">https://benyehuda.org/read/14715</a></div></body>