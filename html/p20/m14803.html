<h1>אַחְבִּירָה מִסְפֵּד מַר</h1>
אברהם אבן עזרא
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אַחְבִּירָה / מִסְפֵּד מַר כַּיְעֵנִים,</p>
<p>אַגְבִּירָה / בְקוֹל נֶהִי וּבְקוֹל קִינִים,</p>
<p>אַגִּירָה / דִּמְעָה כְּמֵימֵי עֲנָנִים,</p>
<p>אַסְתִּירָה / קוֹל עוּגָבִים וְקוֹל מִנִּים</p>
<p>אַזְכִּירָה / ‘אֵיכָה יָעִיב וְיוּעַם’ –</p>
<p>אֵיכָה יָשְׁבָה בָדָד הָעִיר רַבָּתִי עָם!</p>
<p>בְּמִסְפֵּד מַר / אָרִים קוֹל קִינָה</p>
<p>וְאֶתְמַרְמַר / כְּהַיּוֹם הַזֶּה בְּכָל שָׁנָה,</p>
<p>כִּי הֵמַר / שַׁדַּי וְאוֹתִי עִנָּה</p>
<p>וּבְחֵמָר / כְּלָאַנִי בַּאֲנִינָה,</p>
<p>וְלֹא שָׁמַר / כְּפַעַם בְּפַעַם –</p>
<p>אֵיכָה יָשְׁבָה בָדָד הָעִיר רַבָּתִי עָם!</p>
<p>רָאִיתִי / כַּעַס וְרֻבֵּי יְגוֹנוֹת,</p>
<p>אָרִיתִי / תַּחַת מוֹרִי לַעֲנוֹת,</p>
<p>בָּכִיתִי / בְּקוֹל נְהִי וּבְקוֹל קִינוֹת,</p>
<p>לָקִיתִי / בְּעֶבְרָה וָזַעַם –</p>
<p>אֵיכָה יָשְׁבָה בָדָד הָעִיר רַבָּתִי עָם!</p>
<p>מִמָּרוֹם / שָׁלַח אֵשׁ בְּעַצְמֹתַי,</p>
<p>גַּם עֵירֹם / הוֹלִיכַנִי בְחוּצוֹתַי,</p>
<p>וּבְדָרוֹם / וּבְצָפוֹן נְפוּצוֹתָי.</p>
<p>אֵל מָרוֹם, / מְשִׁיחֵנוּ עַד מָתַי –</p>
<p>וַתֵּרוֹם / יְדֵי נוֹגְשֵׂי הָעָם?</p>
<p>אֵיכָה יָשְׁבָה בָדָד הָעִיר רַבָּתִי עָם!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/14803">https://benyehuda.org/read/14803</a></div></body>