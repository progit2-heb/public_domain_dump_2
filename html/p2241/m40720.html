<h1>[יוֹדֵעַ וָעֵד הוֹד פָּנֶיךָ נְחַלֶּה]</h1>
יואב בן דניאל
<body align="right" dir="rtl"><div align="right" dir="rtl"><!DOCTYPE html>
<body>
<p>[כנראה חי ברוֹמָא במחצית השניה של המאה הי"ג]</p>
<blockquote>
</blockquote>
<blockquote>
<p>יוֹדֵעַ וָעֵד הוֹד פָּנֶיךָ נְחַלֶּה</p>
<p>תּוֹשִׁיעַ בְּךָ חוֹסִים וַחֲסָדֶיךָ הַפְלֵה</p>
<p>תּוֹצִיא מִמַּסְגֵּר אַסִּיר מִבֵּית כֶּלֶא</p>
<p>נוֹרָא תְהִלֹּת עֹשֵׂה־פֶלֶא.</p>
</blockquote>
<blockquote>
<p>וּמְזוּזוֹת פְּתָחֶיךָ יִשְׁקֹדוּן יוֹם יוֹם</p>
<p>תְּנָה לָּמוֹ תִקְוָתָם יֶשַׁע וּפִדְיוֹם</p>
<p>חֶרְפַּת צוֹרֲרֵימוֹ תִּזְכֹּר נוֹרָא וְאָיוֹם</p>
<p>בְּאָמְרָם אַיֵּה אֱלֹהֵיכֶם כָּל־הַיּוֹם.</p>
</blockquote>
<blockquote>
<p>אֹזֶן תַּחַן עֲתִירָתֵנוּ סוֹכֵת עֲתִירָה</p>
<p>בְּעָלוּנוּ אֲדֹנִים זוּלָתְךָ וּלְבַדְּךָ נַזְכִּירָה</p>
<p>שָׁמֹעַ תִּשְׁמַע גַּעֲיַת שֶׂה פְזוּרָה</p>
<p>מִקְוֵה יִשְׂרָאֵל מוֹשִׁיעוֹ בְּעֵת צָרָה.</p>
</blockquote>
<blockquote>
<p>בַּעֲשׂוֹתְךָ נוֹרָאוֹת עִם בְּךָ מְקַוֶּה</p>
<p>אֲזַי תִּהְיֶה נִשְׂגָּב חָמוּד וְנָאוֶה</p>
<p>עַד אָן תְּשִׂימֵנוּ לְקֶלֶס וּלְרַאֲוָה</p>
<p>מַלְכִּי אֱלֹהִים יְשׁוּעוֹת יַעֲקֹב צַוֵּה.</p>
</blockquote>
<blockquote>
<p>חָזֹה תֶּחֱזֶה צִיּוֹן קִרְיָה נֶאֱמָנָה</p>
<p>נָוֶה שַׁאֲנָן יוֹשֶׁבֶת בָּדָד וַאֲנוּנָה</p>
<p>חוּשָׁהּ וְהַמְצֵא לָנוּ רַחֲמִים וַחֲנִינָה</p>
<p>כִּי־בָא מוֹעֵד וְעֵת לְחֶנִנָהּ.</p>
</blockquote>
<blockquote>
<p>זְרוּיֶיךָ תֶּאֱגֹר אֶל עִיר הַהֻלָּלָה</p>
<p>וְשׂוֹנְאֶיךָ תַּלְבִּישׁ בֹּשֶׁת וְקָמֶיךָ לְכָלָה</p>
<p>לְמַעַנְךָ תָּשִׁיב שְׁבוּת אָהֳלִיבָה וְאָהֳלָה</p>
<p>כִּי לְךָ מִשְׁפַּט הַגְּאֻלָּה.</p>
</blockquote>
<blockquote>
<p>קוּמוּ וְחַלּוּ אֱלֹהֵי קֶדֶם מְעֹנָה</p>
<p>רְדוּמֵי מַכְפֵּל קִרְיַת דָּוִד חָנָה</p>
<p>אַל דֳּמִי לָכֶם יְשַׁנֵי חֶבְרוֹנָה</p>
<p>עַד־יְכוֹנֵן וְיָשִׂים יְרוּשָׁלַםִ לִמְכוֹנָהּ.</p>
</blockquote>
<blockquote>
<p>יָחִיד וְנֶאֱמָן אַמִּיץ בִּגְבוּרָה נְרוֹמֲמָךְ</p>
<p>בְּחַסְדְּךָ רַחֵם בָּךְ יֻשְׁעֵן וְיֻתְמָךְ</p>
<p>דָּגוּל נַהֵל יוֹשְׁבַי אֹהֶל לְאוּלָמָךְ</p>
<p>אָבִינוּ הָרַחֲמָן הוֹשִׁיעֵנוּ לְמַעַן שְׁמָךְ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/40720">https://benyehuda.org/read/40720</a></div></body>