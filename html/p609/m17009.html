<h1>עַל כּוֹס תֵּה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שִׁשָּׁה יָשַׁבְנוּ: חֲמִשָּׁה גְבָרִים</p>
<p>וּגְבֶרֶת;</p>
<p>הָיִינוּ כְּמוֹ מִשְׁפַּחַת צַבָּרִים</p>
<p>סָבִיב לַוֶּרֶד.</p>
<p>כֻּלָּנוּ פַּיְטָנִים, אַנְשֵׁי צְלִילִים,</p>
<p>וְאַרְבָּעָה נִכְנְסוּ לַחֲדַר הַסֵּפֶר,</p>
<p>וְרַק אֲנִי חָטָאתִי חֵטְא פְּלִילִים:</p>
<p>לַגְּבֶרֶת שֶׁל הַבַּיִת דִּבַּרְתִּי דִבְרֵי שֶׁפֶר.</p>
<p>עַל הַשֻּׁלְחָן יָקַד שָׁם פֶּרַח אַדְמוֹנִי.</p>
<p>— מַה שֵּׁם הַפֶּרַח שֶׁקָּנִית?</p>
<p>— גְּלָדִיאוֹלוֹס, אֲדוֹנִי.</p>
<p>— הֶאָח, גְּבִרְתִּי, בִּלְשׁוֹנֵנוּ הוּא “הַחַלְפָנִית”.</p>
<p>פִּתְאֹם לְחֶבְרָתֵנוּ עוֹד נוֹסְפָה צְעִירָה,</p>
<p>נוֹסַף עִנְיָן, נוֹסַף עוֹד גֶּוֶן.</p>
<p>— הֲמִפְּרוֹבִינְצִיָּה אַתְּ אוֹ אִם מִן הַבִּירָה?</p>
<p>— יְלִידַת יְרוּשָׁלַיִם וּמִ“תְּקוּפַת הָאֶבֶן”.</p>
<p>כַּוָּנָתָהּ הָיְתָה לוֹמַר:</p>
<p>לֹא בַּת “קְבוּצָה” אֲנִי, לֹא זְהַב פַּרְוָיִם;</p>
<p>וְהִיא עוֹד לֹא יָדְעָה, שֶׁאֲנִי אָדָם, שָׁמַר</p>
<p>עוֹד חֶסֶד רַב לִבְנוֹת יְרוּשָׁלָיִם.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17009">https://benyehuda.org/read/17009</a></div></body>