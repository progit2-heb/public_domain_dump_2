<h1>בְּבֵית הַצַּלָּם</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<h2>א</h2>
<blockquote>
<p>צַלָּם, צַלָּם, חֲמוֹל נָא,</p>
<p>הַבְלֵט בִּי כָּל שִֹרְטוּט;</p>
<p>קַרְנֵי הָאוֹר תִּפֹּלְנָה</p>
<p>עַל שְֹדֵה כָּל הַפַּרְצוּף.</p>
<p>וְאַל לְךָ, חָלִילָה,</p>
<p>טַשְׁטֵשׁ בִּי שׁוּם גָּוָן;</p>
<p>וְכַמָּקוֹר תַּשְֹכִּילָה</p>
<p>נַמֵּר הַנִּשְׁתְּוָן.</p>
<p>פָּנַי כִּפְנֵי הַקֶּרַח,</p>
<p>אַךְ קֶרַח שֶׁמְּשַׁקֵּר;</p>
<p>וְיֵשׁ בְּשִֹימָה שֶׁל פֶּרַח</p>
<p>בִּסְנֵה צַבָּר דּוֹקֵר.</p>
<p>גַּשֵּׁשׁ כָּל גַּי וָגֶבַע,</p>
<p>כָּל תֶּלֶם, כָּל חָרִיץ,</p>
<p>שָׁם מִסְתַּתֵּר בְּקֶבַע</p>
<p>אָדָם רַחוּם־עָרִיץ.</p>
<p>רְאֵה אֶת זֶה הַקֶּמֶט</p>
<p>וְקֶפֶל זֶה הַבְחֵן:</p>
<p>קַנָּאוּת נוֹקֶמֶת</p>
<p>עִם רִצּוּי רַב חֵן.</p>
<p>תִּמְצָא בִּי אוֹת שֶל מֶרֶד</p>
<p>וְשֶל צִדּוּק גּוֹרָל;</p>
<p>סִכַּמְתִּי כָּל הַפֶּרֶט,</p>
<p>פֵּרַטְתִּי כָּל הַכְּלָל.</p>
<p>וְאִם תַּעֲמִיק לָרֶדֶת</p>
<p>תִּרְאֶה גַם קַו שָׁבוּר,</p>
<p>דְּבַר־מָה, רָצְחָה מוֹלֶדֶת,</p>
<p>מוּטָל כָּאן, הָהּ, קָבוּר.</p>
<p>עַל כֵּן, צַלָּם, הָאִירָה</p>
<p>כָּל שֶׁקַע וְגַבְלִית;</p>
<p>אִם הַכֹּל תַּכִּירָה –</p>
<p>אֶת הַכֹּל תַּבְלִיט.</p>
</blockquote>
<h2>ב</h2>
<blockquote>
<p>עִם זֹאת תֵּדַע: אֲנִי עוֹד יֶלֶד,</p>
<p>מִשְלוּ עָלַי מָשָׁל יָפֶה:</p>
<p>"אַתָּה כְּמוֹ אָרוֹן־שֶׁל־פֶּלֶד,</p>
<p>"הַמָּלֵא מִפֶּה אֶל פֶּה.</p>
<p>"אַתָּה – מִכְרוֹת בַּרְזֶל וּנְחֹשֶת,</p>
<p>"אַבְנֵי יְקָר, זָהָב טָהוֹר;</p>
<p>"אַךְ יֵשׁ אֲשֶׁר בְּךָ רוֹחֶשֶׁת</p>
<p>"מְרֵרַת צִפְעוֹן אֵי־שָׁם בְּחוֹר.</p>
<p>"אַתָּה בָּשִֹים כַּחֲבַצֶּלֶת,</p>
<p>"אַתָּה דוֹקֵר כְּקוֹץ־סִרְפָּד;</p>
<p>"וּשְנֵי סְמָלֶיךָ עַל הַשֶּׁלֶט:</p>
<p>“דְּמוּת יוֹנָה וּדְמוּת עַרְפָּד.”</p>
<p>אַךְ כְּלוּם צָרִיךְ לַחְתּוֹר מַחְתֶּרֶת</p>
<p>כְּדֵי לַחֲשֹוֹף אֶת רֹב חֵילִי?</p>
<p>אֲנִי שׁוֹפֵעַ הָעֲתֶרֶת</p>
<p>מִנֵּץ חַמָּה עַד סוֹף לֵילִי.</p>
<p>אֲנִי גַם כְּבַד מִשְׁקָל וָקֶצֶב,</p>
<p>גַּם כַּפַּרְפַּר אֲנִי קַלִּיל;</p>
<p>תּוֹכִי רָצוּף אַהֲבָה וָקֶצֶף,</p>
<p>קְרָבַי – טַנְבּוּר וְגַם חָלִיל.</p>
<p>אֲנִי עָשִׁיר מַמָּשׁ כְּקֹרַח,</p>
<p>אַךְ יֵשׁ שֶׁאֶתְרָאֶה עָנִי;</p>
<p>וְכָךְ תָּמִיד אֶעֱבוֹד בְּפָרֶךְ</p>
<p>לְהַטְמִין אֶת הָ“אֲנִי”.</p>
<p>זֹאת הִיא “וִיאָה דוֹלוֹרוֹזָה”.</p>
<p>זֹאת גַּם דֶּרֶךְ שֶׁל שְֹמָחוֹת;</p>
<p>אֲנִי מָלֵא רַק שִׁיר, לֹא פְּרוֹזָה,</p>
<p>אֲבָל גַּם פְּרוֹזָה לֹא פָּחוֹת.</p>
<p>אֲנִי שׁוֹלֵט עַל הַיַּבֶּשֶׁת,</p>
<p>וְעַל יַמִּים וְעַל אִיִּים;</p>
<p>שִׁירַת הַיּוֹם אֵינָהּ מַתֶּשֶׁת</p>
<p>אֶת פִּיוּטַי הַסַּלְעִיִּים.</p>
<p>לִי יֵשׁ רְשׁוּת וְגַם הַכְרֵחַ</p>
<p>לִהְיוֹת טִפֵּשׁ וְגַם נָבוֹן;</p>
<p>יוֹם יוֹם מַשֵּׁש וְאַף רַחְרֵחַ</p>
<p>כָּל בֹּשֶֹם טוֹב וְרִקָּבוֹן.</p>
<p>וְזֹאת הִיא מְלֶאכֶת הַמַּחְשָׁבֶת,</p>
<p>וּמְנַת חֶלְקוֹ שֶל הַפַּיְטָן:</p>
<p>יוֹם יוֹם שַֹחֵק מִשְֹחָק שֶׁל מָוֶת</p>
<p>וְשֶׁל חַיִּים עִם הַשָֹּטָן.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16981">https://benyehuda.org/read/16981</a></div></body>