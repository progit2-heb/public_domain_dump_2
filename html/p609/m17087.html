<h1>חֶבְרוֹנָה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּדֶרֶךְ שֶׁל מַעֲלוֹת וּמוֹרָדוֹת מִירוּשָׁלַיִם חֶבְרוֹנָה</p>
<p>עַרְבִיּוֹת מְצֻמָּקוֹת תִּשֶּׂאנָה עַל רֹאשָׁן</p>
<p>   סַלִּיהֶן הַדַּלִּים;</p>
<p>וְעַל שָׂדוֹת חֲרוּכִים מֵחֹרֶב עֲרָב תִּרְעֶה צֹאנָהּ,</p>
<p>וּמְמְשָּׁכוֹת מְקַשְׁקֵשׁ עִנְבָּלָן שֶׁל אוֹרְחַת הַגְּמַלִּים.</p>
<p>וּבָאַפְסָר, הַמְקַשֵּׁר אֶת כָּל הַגַּמֶּלֶת מִצַּוָּאר אֶל צַוָּאר,</p>
<p>עֲרָבִי מְנַהֵג כְּבֻדָּתוֹ לִכְנַעַן;</p>
<p>וּבְהַבְרֵךְ הַנֶּהָג אֶת גְּמָלּוֹ הָאֶחָד לָנוּחַ מִמַּעְבָּר
לְמַעְבָּר,</p>
<p>אָז יִבְרְכוּ כֻּלָּם תַּחְתֵּיהֶם וְרַגְלֵיהֶם מִשְׁתַּבְּרוֹת</p>
<p>   מִכֹּבֶד הַטַּעַן.</p>
<p>וְיֵשׁ, אֲשֶׁר פִּתְאוֹם יְזַנְּקוּ בֵּדוּאִים מִמַּחֲבַא הֶהָרִים,</p>
<p>וְתָמְהָה הָאוֹרְחָה וְשִׁרְבֵּב כָּל גַּמָּל צַוָּארוֹ בִּשְׁאֵלָה:</p>
<p>הוֹי, לָמָּה הַלָּלוּ עַל כַּנְפֵי סוּסֵיהֶם כְּרוּחוֹת נִמְהָרִים,</p>
<p>הַאִם לֹא יַגִּיעוּ גַם רַגְלִי חֶבְרוֹנָה, בְּטֶרֶם רַד לֵיְלָהּ?</p>
</blockquote>
<p>(נוסח ראשון של השיר)</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17087">https://benyehuda.org/read/17087</a></div></body>