<h1>הָרִמּוֹן שָׁר</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֲנִי רִמּוֹן, רִמּוֹן אֲנִי</p>
<p>קְלִפַּת זָהָב, רִקְמַת שָׁנִי.</p>
<p>תּוֹכִי אָדֹם, אַךְ גַּלְעִינָיו</p>
<p>כְּמוֹ בְּפֶה אָהוּב — שִׁנָּיו.</p>
<p>כָּל צֶלַע בִּי סְגַלְגַּל, וָרֹד</p>
<p>כִּשְׁדֵי־חֶמְדָה שֶׁלַּנְּעָרוֹת,</p>
<p>וְצַמַּרְתִּי הָעֲבֻתָּה</p>
<p>כַּרְמִיל־חַכְלִיל תָּמִיד לוּטָה,</p>
<p>כִּי בַּקֵּיצִים וּבַסְּתָוִים</p>
<p>קִרְבִּי יֶחְמַר יֵין־אֲהָבִים,</p>
<p>עַל כֵּן כָּל זוּג יֵצֵא אֵלַי</p>
<p>לְהִתְעַלֵּס בֵּין צֶאֱלַי.</p>
<p>אַךְ אַל לָכֶם, שׁוֹמְרֵי חֻקִּים,</p>
<p>גַּלּוֹת מַחְבֹא הַחִבּוּקִים.</p>
<p>כִּי אָז בַּקַּיִץ וּבַסְּתָו</p>
<p>יִדֹּם תַּחְתַּי סוֹד “הֵן” וְ“לָאו”.</p>
<p>וְלֹא אֶרְאֶה בְּחִיר־לֵב נִרְדָּם</p>
<p>עַל מַחְמַדִּים, הֲלוּם־נִרְדָּם.</p>
<p>רִמּוֹן אֲנִי, אֲנִי רִמּוֹן,</p>
<p>וְלַדּוֹדִים — כְּאַפִּרְיוֹן.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17032">https://benyehuda.org/read/17032</a></div></body>