<h1>[אֲנִי וָאַתְּ רָדַמְנוּ עַד שֶׁקַּמְנוּ]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֲנִי וָאַתְּ רָדַמְנוּ עַד שֶׁקַּמְנוּ,</p>
<p>לֵב לַלֵּב כְּבָשָׂר אֶחָד דְּבוּקִים;</p>
<p>וּכְשֶׁגּוֹלָמֵנוּ קִבֵּל חֻקִּים</p>
<p>וְגוּשֵׁי גוּף בְּתַו הַמִּין נִסְתַּמְנוּ,</p>
<p>אָז יַצְלִיף מִשָּׁמַיִם שׁוֹט חֲזִיזִים</p>
<p>וַיְשַׁסְּעֵנוּ שֶׁסַע וַנִּפָּרֵד;</p>
<p>וּמֵאָז פְּלַג גּוּף אֶל פִּלְגּוֹ חָרֵד,</p>
<p>וַנְּשַׁוַּע אִישׁ אֶל אִישׁ מִשְּׁנַיִם זִיזִים.</p>
<p>וַיְהִי בְּהַפְרִיד בָּנוּ שׁוֹט אַכְזָרִי,</p>
<p>נִבְעָה מוּם בִּבְשָׂרֵךְ אַף בִּבְשָׂרִי:</p>
<p>מֵחָזִי לֻקְּחוּ שְׁנֵי חֲצָאֵי הָרִים,</p>
<p>עֳפָרַיִךְ – עָפָר מֵעֲפָרִי,</p>
<p>גַּם אֲנִי לִסְטַמְתִּי גִנְזֵי צָרִי:</p>
<p>מֵחֵיקֵךְ אָז גָּזַלְתִּי סוֹד הַסְּתָרִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16894">https://benyehuda.org/read/16894</a></div></body>