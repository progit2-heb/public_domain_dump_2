<h1>שִׂימוּנִי בַּפִּרְצָה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עִם כָּל אֶבֶן מִתְגּוֹלֶלֶת שִׂימוּנִי בַּפִּרְצָה</p>
<p>וְחַזְּקוּנִי בַּמַּקָּבוֹת,</p>
<p>אוּלַי אֲכַפֵּר פְּנֵי מוֹלַדְתִּי, וְנִרְצָה</p>
<p>עֲוֹן הָעָם, אֲשֶׁר לֹא סָתַם הֶחֳרָבוֹת.</p>
<p>מַה טּוֹב וְיָדַעְתִּי, כִּי אֶבֶן אֲנִי כְּכָל אַבְנֵי
יְרוּשָׁלַיִם,</p>
<p>וּמָה אֻשַּׁרְתִּי בְּהִתְקַשֵּׁר עַצְמוֹתַי עִם הַחוֹמָה,</p>
<p>לָמָּה יִדַּל גּוּפִי מִנַּפְשִׁי, אֲשֶׁר בְּאֵשׁ וּבְמַיִם</p>
<p>הָלְכָה עִם הָעָם בִּזְעָקָה אוֹ דְמוּמָה.</p>
<p>קָחוּנִי עִם הָאֶבֶן הַיְרוּשַׁלְמִית וְשִׂימוּנִי בַּכְּתָלִים</p>
<p>וְטוּחוּ עָלַי טִיחַ,</p>
<p>וּמֵחוֹמַת הַקִּיר יְרַנְּנוּ עַצְמוֹתַי הַכָּלִים</p>
<p>לִקְרַאת הַמָּשִׁיחַ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17101">https://benyehuda.org/read/17101</a></div></body>