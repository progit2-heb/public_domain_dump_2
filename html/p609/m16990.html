<h1>עִם גַּלְגַּלֵּי חַשְׁמַל</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עִם גַּלְגַּלֵּי חַשְׁמַל מְנַסְּרִים בְּלֶהָבָה,</p>
<p>עִם רִבּוֹאוֹת שְֹרָפִים מִתְלַהֲטִים־רוֹהִים –</p>
<p>עוֹד אָנֹכִי מַדְלִיק שְׁיָר נֵר שֶל שַׁעֲוָה</p>
<p>וְלֹא אִיעָף מִמְּצוֹא לָךְ דֶּרֶךְ, אֱלֹהִים.</p>
<p>עִם זַלְעֲפוֹת רָעָב וְזַלְעֲפוֹת תַּאֲווֹת</p>
<p>וְעִם בִּלְבּוּל שָֹפוֹת, דּוֹר הַפְלָגָה בָּלַל –</p>
<p>עוֹד אָנֹכִי לוֹחֵש תְּפִלּוֹת לֹא נַעֲווֹת</p>
<p>מִלֵּב אֵינוֹ מוּבָס וּמִתְעַטֵּף חָלָל.</p>
<p>וְעִם חָרוֹן יֶעְשַׁן מִמִּקְדְּשֵׁי עֵדוֹת</p>
<p>וְעִם שַׁוְעַת שְֹרוּפִים עֲלֵי מִזְבַּח עַמִּים –</p>
<p>עוֹד כִּתְמוֹל אֶכְרַע לַחְתּוֹת מֵעֲקֵדוֹת</p>
<p>נִיצוֹץ הָרַחֲמִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16990">https://benyehuda.org/read/16990</a></div></body>