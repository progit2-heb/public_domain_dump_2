<h1>נַחֲמוּנִי נָא</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>נַחֲמוּנִי נָא, אַחִים, בְּיוֹם הֶחָג:</p>
<p>אֲנִי – שָֹשֹוֹן, וַאֲנִי מְאֹד עָצוּב;</p>
<p>אֲנִי נָסוֹט עַל פְּנֵי אַדְמוֹת הַגַּעַשׁ –</p>
<p>וּנְשִׁימָתִי מְדוּדָה וְהִלּוּכִי קָצוּב.</p>
<p>רֵיקָם אֲנִי מֻטְרָד כָּל יוֹם לְמֶרְחַקִּים</p>
<p>וְשָׁב אֲנִי מִשָּׁם עָמוּס חוֹבוֹת;</p>
<p>וְלֹא הִשְֹכַּלְתִּי גְשׁוֹר עַל פְּנֵי תְּהוֹמוֹת</p>
<p>כִּי אִם גִּשְׁרֵי שְׁתִיקָה תְּלוּיִים בְּלֶהָבוֹת.</p>
<p>נַחֲמוּנִי נָא, אַחִים, אֲשֶׁר יָחִיד אֲנִי</p>
<p>לִמְלֶאכֶת הַמַּחְשָׁבֶת;</p>
<p>הַנְסִיר יוֹם יוֹם בְּעֹז שִׁירִים לַיֵּּשׁ</p>
<p>וּלְהִנָּסֵר יוֹם יוֹם נִסּוּר הַמָּוֶת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16974">https://benyehuda.org/read/16974</a></div></body>