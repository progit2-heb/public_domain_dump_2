<h1>[יֵשׁ עוֹד אֶחָד]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>יֵשׁ עוֹד אֶחָד</p>
<p>עָשׂוּי בְּצַלְמִי, זֶה בֶּן־זוּגִי;</p>
<p>וְהוּא מִחוּצָה לִי, וְאַף בִּפְנִים חוּגִי,</p>
<p>וְזֶה אֶת זֶה נֶאֱהַב, וְזֶה מִזֶּה נִפְחָד.</p>
<p>וְיֵשׁ אֲשֶׁר מִקְּהַל רֵעִים פִּתְאֹם</p>
<p>הַהוּא נִבָּט אֵלַי שָׁקֵט,</p>
<p>וְאוֹת אַחִים בֵּינֵינוּ מְרַקֵּד</p>
<p>וְצֵל בְּצֵל יַבִּיט וּתְהוֹם בִּתְהוֹם.</p>
<p>אַךְ יֵשׁ אֶל תּוֹךְ חַדְרִי יְזַנֵּק וְנִצָּב</p>
<p>וְעַל עֵינִי עֵינָיו, וְעַל חִצַּי חִצָּיו,</p>
<p>“הָשֵׁב גְּזֵלַת צַלְמִי” – יְצַו לִי צָו;</p>
<p>וְאָז בִּהְיוֹת אֲנִי לְבַדִּי עִמּוֹ</p>
<p>אֲנַשֵּׁק צִלִּי בְּטֶרֶם אַהֲדִימוֹ –</p>
<p>אַחַר יוּשָׁב פִּגְרוֹ אֶל חֵיק אִמִּי־אִמּוֹ.</p>
</blockquote>
<p>כתובים, תרפ”ז</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17044">https://benyehuda.org/read/17044</a></div></body>