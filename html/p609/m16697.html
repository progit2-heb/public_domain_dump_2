<h1>אִשָּׁה מִן הָרַחֲצָה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בֵּין יָם וְשֶׁמֶשׁ נִתְוַרְדֵּן בְּשָׂרֵךְ,</p>
<p>יִיֵּן, הָמָה כְּחֶמֶר;</p>
<p>נִשְׁבַּעְתִּי: צוּר שַׁדַּי עִם</p>
<p>בֹּקֶר זֶה הֲלוּם־רֵיחוֹת</p>
<p>    נֵעוֹר כְּעֶלֶם לְבָרֵךְ</p>
<p>    בִּרְכַּת הַגֶּמֶר</p>
<p>    עַל רִמּוֹנוּת שָׁדַיִם,</p>
<p>    עַל רֶטֶט יְרֵכוֹת,</p>
<p>עַל חִטּוּבֵי כָּתֵף וָמֹתֶן</p>
<p>עִם כִּסּוּפֵי זִכְזוּך הַבָּטֶן.</p>
<p>כִּיצִיר בְּרֵאשִׁית עָלִית מֵחִבּוּקִים</p>
<p>וָלֶטֶף –</p>
<p>מִזְּרוֹעוֹתָיו שֶׁל יָם</p>
<p>לִקְרַאת הַשֶּׁמֶשׁ, אֲפָפֵךְ בְּלַהַט;</p>
<p>    וְחֵי רֹאשִׁי, לֹא נֶחְקְקוּ חֻקִּים</p>
<p>    שֶׁל קֶטֶב</p>
<p>    עָלַיִךְ, בַּת אֵלִים וּמְתִים, נִבְלָם, כֶּלְיָם,</p>
<p>    וְעַד עוֹלָם עָלַיִךְ לֹא תַעֲלֶה תּוֹלַעַת.</p>
<p>כְּעַמּוּד הַיּוֹם דָּמִית, וּכְלַהַב סְנֶה צַח</p>
<p>הָבְעַרְתְּ, אִשָּׁה גְדוֹלָה, בַּיּוֹם הַהוּא לָנֶצַח.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16697">https://benyehuda.org/read/16697</a></div></body>