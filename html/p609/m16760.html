<h1>צִמָּאוֹן בַּחֹרֶב</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֲנִי צָמֵא, אֲנִי צִחֵה צָמָא,</p>
<p>נַפְשִׁי וּבְשָׂרִי לְמַיִם זוֹעֲקִים,</p>
<p>מִיבשׁת הָיִיתִי מְלַקְלֵק אֲדָמָה,</p>
<p>מְגַמֵּא כָּל תְּכֵלֶת הַשְּׁחָקִים:</p>
<p>הָיִיתִי מְשַׁרְבֵּב לְשׁוֹנִי הַיְבֵשָׁה</p>
<p>אֶל גְּדוֹת כָּל נַחַל בּוֹגֵד</p>
<p>לִמְצֹץ טִפַּת מַיִם מִן הַטְּרֵשָׁה</p>
<p>וּלְכַבּוֹת בְּעַצְמוֹתַי אֶת הַמּוֹקֵד.</p>
<p>הָיִיתִי מְלַחֵךְ</p>
<p>כָּל שָׂרִיד בָּעֵשֶׂב, כָּל גִּבְעוֹל צָרוּב,</p>
<p>כָּל שׁוֹטֶה שֶׁבֶּחָרוּב</p>
<p>אוּלַי יַרְטִיבוּ מַשֶּׁהוּ הַשְּׂפָתַיִם וְהַחֵךְ;</p>
<p>אֲנִי צָמֵא, אֲנִי עָיֵף מִשְּׁרָבִים,</p>
<p>אֲנִי אֵין־אוֹנִים;</p>
<p>הַאֵין זֶה מִקְסַם כָּזָב – אֶשְׁכּוֹל עֲנָבִים</p>
<p>וְכוֹס עֲסִיס רִמּוֹנִים?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16760">https://benyehuda.org/read/16760</a></div></body>