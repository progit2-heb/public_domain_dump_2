<h1>חָרָשֵׁי יִזְרְעֶאל</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>חָרָשֵׁי בֵּית־אַלְפָא,</p>
<p>תֵּל־יוֹסֵף,</p>
<p>עֵין־חֲרֹד,</p>
<p>כִּי רוּחִי בְּעָרֵי צִחְיוֹנַי מִתְעַלְּפָה, —</p>
<p>מָה אֶכְסֹף הִסְתּוֹפֵף</p>
<p>בְּצִלְּכֶם, שֶׁגּוֹלֵשׁ מִגָּבְהֵי צַמָּרוֹת.</p>
<p>מַה דַּלִּים וּקְלוּשִׁים</p>
<p>וּצְעִירִים</p>
<p>הֱיִיתֶם בְּטַיְּלִי בֵּינֵיכֶם לִפְנֵי עֶשֶׂר שָׁנִים;</p>
<p>אַךְ מֵאָז בְּוַדַּאי הוֹסַפְתֶּם רִשְׁרוּשִׁים</p>
<p>וַתְּגַדְּלוּ אֲמִירִים</p>
<p>וַתְּכַנְּסוּ עֲלֵיכֶם מַקְהֲלֵי רְנָנִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16967">https://benyehuda.org/read/16967</a></div></body>