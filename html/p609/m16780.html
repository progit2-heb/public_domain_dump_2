<h1>עַל נוֹשֵׂא סִפְרוּתִי</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<p>(מֻקְדָּשׁ לַ“מּוֹרְדִים”)</p>
<blockquote>
<p>תְּקַעְתֶּם, אֲהָהּ, שִׁבְרֵי תְרוּעָה שֶׁל מֶרֶד,</p>
<p>אוּלָם כָּל מֶרֶד לֹא תִמְרֹדּוּ,</p>
<p>כִּי רַעְמַתְכֶם אֵינֶנָּה מִסְתַּמֶּרֶת</p>
<p>אֶלָּא – כְּכַרְבֹּלֶת תַּרְנְגוֹל מֵהוֹדוּ.</p>
<p>מִחוּץ תָּקְפָה אֶתְכֶם סְחַרְחֹרֶת מְקַשְׁקֶשֶׁת,</p>
<p>אוּלָם בַּמַּחְבּוֹאִים, אֲהָהּ, מָה רַב הַשֶּׁקֶט.</p>
<p>מִיסוֹד הַמַּיִם וְהַקֶּמַח נִתְּנָה לָכֶם מִדָּה מֻגְדֶּשֶׁת,</p>
<p>אוּלָם בְּעִסַּתְכֶם – לֹא שֶׁמֶר, אַף לֹא דֶרֶד, אַף לֹא פֶקֶט.</p>
<p>תְּרוּעַתְכֶם תִּקְרַע אַךְ תֹּף שֶׁל אֹזֶן מַחַט,</p>
<p>וְזוֹ הִתְנַפְּחוּתְכֶם – כְּהִתְנַפְּחוּת הַזֶּפֶק;</p>
<p>וְכַמֻּרְאָה, שֶׁמִּדְּקִירָה אַחַת אֶת כָּל רוּחָהּ נוֹפַחַת</p>
<p>כֵּן מֶרֶד זִפְקְכֶם יִפַּח לִבְלִי כָּל שֶׂפֶק.</p>
<p>וְלָמָּה זֶה צְוַחְתֶּם אֶת כָּל הַצֶּוַח</p>
<p>וּלְבַטָּלָה שְׁפַכְתֶּם אֶת כָּל הַמֶּרֶר?</p>
<p>הֲרֵי גַם שִׁבְחֲכֶם אֵינֶנּוּ שֶׁבַח,</p>
<p>גַּם אָרַרְכֶם אֵינֶנּוּ אֶרֶר.</p>
</blockquote>
<p>הארץ, 2.12.1932</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16780">https://benyehuda.org/read/16780</a></div></body>