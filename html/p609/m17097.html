<h1>שְׁחִין בִּירוּשָׁלַיִם</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עִם בֹּקֶר מִן הַמִּדְבָּר זָחֲלוּ הַשְּׁחִינִים</p>
<p>מִתּוֹךְ הַקְּבָרִים.</p>
<p>מַבִּיטָה שֶׁמֶשׁ־צָרַעַת אֵיךְ מֵי שׁוֹפְכִין צְחִינִים</p>
<p>נִשְׁפָּכִים מִמַּעֲקוֹת מֵאָה שְׁעָרִים.</p>
<p>כִּכְאֵב אֶחָד וּכְיִסּוּרִים שְׁנַיִם</p>
<p>מְלוֹן כַּרְמֶל מְחַכֶּה לְאוֹרְחִים רְאוּיִים,</p>
<p>והִנֵּה בָּאוֹת מִשְׁפְּחוֹת־“כּוֹלְלִים” בֵּין עַרְבַּיִם</p>
<p>וּמִתְגּוֹדְדוֹת כִּמְצֹרָעִים.</p>
<p>מֵתָה שְׁאֵרִית תִּקְוָה לְהַרְוִיחַ אַף גֶּרֶשׁ,</p>
<p>קַבְּצָנִית אַחַת שָׁלְחָה כַּפּוֹת וּשְׁטַחְתָּן;</p>
<p>בְּבַקָשָׁה, גִּיט אַ נְדָבָה, מִתְחַנֶּנֶת חֶרֶשׁ,</p>
<p>וְאִם לֹא – יִקַּחֲכֶם שָׂטָן.</p>
<p>וְתֵימָנִיּוֹת צְחִיחוֹת־צָמָא וַחֲרוּרוֹת</p>
<p>מְשַׁרְבְּבוֹת לָשׁוֹן מִפִּיּוֹת חֲרוּכִים</p>
<p>לְלַקֵּק מֵי־בּוֹרוֹת, אַךְ מֵי הַבּוֹרוֹת</p>
<p>מְלֻכְלָכִים וּמְלוּחִים.</p>
<p>הוֹי, הִנָּחֲמִי יְרוּשָׁלַיִם חֲדָשָׁה;</p>
<p>הִנֵּה עֶגְלַת־הַמַּיִם מַרְבִּיצָה הָרְחוֹבוֹת,</p>
<p>מִמֶּנָּה אֶפְשָׁר לִשְׁתּוֹת בְּלִי בַּקָּשָׁה.</p>
<p>עֲמֹדְנָה וּשְׁתֶינָה, הַנָּשִׁים הַצּוֹבְאוֹת.</p>
</blockquote>
<p>[מן העזבון]</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17097">https://benyehuda.org/read/17097</a></div></body>