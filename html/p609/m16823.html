<h1>[יָדַעְתִּי רִגְעֵי אשֶׁר סְפוּרִים]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>יָדַעְתִּי רִגְעֵי אשֶׁר סְפוּרִים,</p>
<p>דְּמוּתֵךְ חָפְפָה עַל אָהֳלִי;</p>
<p>סֵמֶל טָהֳרַת הַנְּעוּרִים,</p>
<p>כְּרוּב מְסוֹכֵךְ שֶׁל גּוֹרָלִי.</p>
<p>הָיָה בֹּקֶר אֶחָד בָּהִיר</p>
<p>בָּאת — וּבְשׂוֹרַת גִּיל עַל שְׂפָתֵךְ;</p>
<p>לִקְרַאת בְּשׂוֹרַת מַלְאָךְ צָעִיר</p>
<p>נִקְדַּשׁ לִבִּי וַיִּפָּתַח.</p>
<p>וְאֶת כָּל שֶׁהָיָה טָמִיר,</p>
<p>כָּל הַצָּפוּן בְּבֵית גְּנָזַי</p>
<p>לִבִּי גִלָּה לָּךְ וְאָמַר —</p>
<p>וַיִּגָּלוּ רָזֵֵי רָזַי.</p>
<p>תּוֹר הַנְּעוּרִים, תּוֹר הַזָּהָב</p>
<p>חָלַף לוֹ בְּאֵין נִחוּמִים;</p>
<p>לִבִּי יָדַע אָז כִּי אָהָב,</p>
<p>נַפְשִׁי רָחֲצָה בָּעֲלוּמִים.</p>
<p>מִתּוֹךְ כָּךְ הָלַכְתְּ מֵאִתִּי,</p>
<p>נָעוּל נִשְׁאַר לִי לְבָבֵךְ;</p>
<p>עָגוּם אֵלֵךְ לִי לְאִטִּי</p>
<p>וַאֲבַקֵּשׁ שְׁבִילֵי נָוֵךְ…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16823">https://benyehuda.org/read/16823</a></div></body>