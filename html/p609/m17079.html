<h1>לַיְלָה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אַךְ יֵשׁ לֵילֵי אוֹרוֹת שְׁקוּפִים,</p>
<p>מְיַשְּׁרִים קְמָטִים עַל פְּנֵי הָרִים סְגוּפִים.</p>
<p>בְּהִתְלַבֵּשׁ גּוּשֵׁי חוֹמָה מִשְׁתַּחֲמִים</p>
<p>חִוְרוֹן הָרַחֲמִים,</p>
<p>בַּעֲלוֹת מִמִּסְתָּרִים סְמָלִים, שִׁבְרֵי גוּפִים</p>
<p>וּבְהִתְלַחֵשׁ עִם שֵׁישׁ שִׂפְתֵי הַגִּלּוּפִים,</p>
<p>לֵילוֹת מְחַיִּים אֵלִים שְׁבוּרִים,</p>
<p>מוֹחִים אָבָק צוֹרֵב מֵעַל הַיִּסּוּרִים,</p>
<p>אוֹרוֹת־עִלּוּף, הַמַּשְׁתִּיקִים תַּנִּים בּוֹכִים</p>
<p>וּמַקְפִּיאִים עַקְרָב בֵּין נִדְבָּכִים,</p>
<p>וְדִין אֶחָד נִמְתָּח מִלֵּב לַלֵּב</p>
<p>וּכְלָל אֶחָד מִן הַמְצֻלָּב אֶל הַמְצַלֵּב,</p>
<p>לֵילֵי קְדֻשָּׁה</p>
<p>מִכּוֹס יְרוּשָׁלַיִם הַגְּדוּשָׁה.</p>
<p>עִיר אֱלֹהִים, עִיר אֱלִילִים</p>
<p>הַמְקַשֶּׁרֶת כָּל שְׁבִילִים</p>
<p>בְּאֵם דְּרָכִים, וְכָל הַקִּבּוּבִים מִתְרוֹמְמִים</p>
<p>לִמְרוֹם קְמָרוֹן אֶחָד, כּוֹנֵף גּוֹרַל עַמִּים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17079">https://benyehuda.org/read/17079</a></div></body>