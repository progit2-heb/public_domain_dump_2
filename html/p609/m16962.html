<h1>בְּדַם לִבִּי</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הַלֵּב מָרְתָּח, הַיָּד רוֹעֶדֶת,</p>
<p>אֶרְשֹׁם בְּדַם לִבִּי עַל סֵפֶר;</p>
<p>הָיָה אוֹצָר יָקָר: מוֹלֶדֶת —</p>
<p>וְאַתֶּם שְׂרַפְתֶּם אוֹתוֹ עַד אֵפֶר.</p>
<p>הָיְתָה פְּנִינָה יִקְרַת הָעֵרֶךְ,</p>
<p>זָלְפָה קְדֻשָּׁה מִצְּלִיל “מוֹלֶדֶת”;</p>
<p>הוֹי, בַּת עַמִּי, עַל אֵם הַדֶּרֶךְ</p>
<p>אַתְּ שְׁדוּדָה, — אַךְ גַּם שׁוֹדֶדֶת.</p>
<p>אֲהָהּ לְיוֹם זֶה שִׁבְעָתַיִם,</p>
<p>חֶרְפַּת הַשֹּׁד כָּאֵשׁ יוֹקֶדֶת;</p>
<p>כַּלְבֵי הַשּׁוּק בַּצָּהֳרַיִם</p>
<p>סוֹחֲבִים בִּילֵל נִתְחֵי מוֹלֶדֶת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16962">https://benyehuda.org/read/16962</a></div></body>