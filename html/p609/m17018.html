<h1>בִּפְרֹס אָבִיב</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בִּפְרֹס אָבִיב — מַה מִּשְׁתַּכֶּרֶת</p>
<p>כָּל אַרְצֵנוּ מֵרֵיחוֹת!</p>
<p>אַךְ כְּלוּם בַּחֹרֶף אֵין הַוֶּרֶד?</p>
<p>וּמְצִלְתַּיִם אָז פָּחוֹת?</p>
<p>הֶאָח, הֲרֵי זֶה יֹפִי, עֹנֶג</p>
<p>(אַף שֶׁזֶּה גַם קְצָת מַרְגִּיז):</p>
<p>גַּם בַּחֹרֶף הַבַּבֹּנֶג</p>
<p>וְרַק בַּחֹרֶף הַנַּרְקִיס.</p>
<p>בַּפְּרִיחָה כִּמְעַט אֵין פֶּסֶק</p>
<p>בְּחֶשְׁוָן אוֹ יֶרַח זִיו;</p>
<p>דַּוְקָא בַּחֹרֶף בָּא הַשֶּׁסֶק</p>
<p>וּבַחֹרֶף בָּא הַשְּׁזִיף.</p>
<p>וְהֶחָרוּב וְגַם הַסֶּלֶק,</p>
<p>הַכַּלָּנִית וְהַלּוּפָן,</p>
<p>פּוֹרְחִים דַּוְקָא בִּימֵי הַשֶּׁלֶג</p>
<p>עִם סוּפוֹת עַצְמָן, גּוּפָן.</p>
<p>גַּם בַּחֹרֶף הָרַקֶּפֶת</p>
<p>וְרַק בַּחֹרֶף אֲפוּנָה;</p>
<p>כִּי אַרְצֵנוּ הַנִּכְסֶפֶת</p>
<p>רַבָּה תָּמִיד בָּהּ הַתְּכוּנָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17018">https://benyehuda.org/read/17018</a></div></body>