<h1>מֵחֶבְרוֹן</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּדֶרֶךְ מַעֲלוֹת וּמוֹרָדוֹת לִירוּשָׁלַיִם מֵחֶבְרוֹן</p>
<p>נְשֵׁי עֲרָב הַמְצֻמָּקוֹת נוֹשְׂאוֹת עַל רָאשֵׁיהֶן סַלִּים דַּלִּים</p>
<p>וְעַל שָׂדוֹת, הַחֲרוּכִים מֵחֹרֶב, נְעָרִים יִרְעוּ הַצֹּאן</p>
<p>וּמְקַשְׁקְשִׁים מְמֻשָׁכוֹת עִנְבְּלֵי גְמַלִּים.</p>
<p>וּבָאַפְסָר, בּוֹ מְקֻשֶּׁרֶת הַגַּמֶּלֶת מִצַּוָּאר אֱלֵי צַוָּאר,</p>
<p>יוֹבִיל הָעֲרָבִי בִּכְנַעַן סַחַר וְאֶתְנָן;</p>
<p>וְאִם יַבְרֵךְ נֶהָג גָּמָל אֶחָד לָנוּחַ עַל מַעְבָּר –</p>
<p>וַיִּבְרְכוּ כֻּלָּם וְרַגְלֵיהֶם כְּאִלּוּ מִשְׁתַּבְּרוֹת מִכֹּבֶד מִטְעָנָן.</p>
<p>וַיְהִי כִּי בֵּדוּאִים זִנְקוּ פִּתְאֹם מִמַּחְבּוֹאֵי הָרִים –</p>
<p>וַיְקַשְׁתְּתוּ כָּל הַגְּמַלִּים אֶת צַוְארֵיהֶם בְּאוֹת שְׁאֵלָה;</p>
<p>הוֹי, לָמָּה כְּרוּחוֹת עַל סוּסֵיהֶם הַלָּלוּ נִמְהָרִים,</p>
<p>הַאִם בְּרֶגֶל לֹא יַגִּיעוּ יְרוּשָׁלַיְמָה טֶרֶם רַד לַיְלָהּ?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17086">https://benyehuda.org/read/17086</a></div></body>