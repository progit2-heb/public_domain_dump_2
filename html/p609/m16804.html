<h1>לִשְׁלִיחֵי צִיּוֹן</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אַתֶּם מִתְכַּנְּסִים עִם לַחֵךְ הַשַּׁלְהֶבֶת</p>
<p>שְׂרִידֵי בֵּית־יַעֲקֹב בְּאַרְצוֹת נְדוּדָיו,</p>
<p>אִישׁ אִישׁ לְנַפְשׁוֹ וְכָל בַּיִת וָשֶׁבֶט</p>
<p>יוֹשֵׁב עַל אוּדָיו וּמְבַכֶּה חֲמוּדָיו.</p>
<p>וּבְדַרְכֵי הַיַּמִּים וְדַרְכֵי כָּל יַבֶּשֶׁת</p>
<p>נָעִים וְנָדִים מְנֻשְּׁלֵי מִבֵּיתָם;</p>
<p>מִקְלָט לִזְקֵנִים – הַמְּצוּלָה הַגּוֹעֶשֶׁת,</p>
<p>אִמּוֹת וְיוֹנְקִים עַרְשׂוֹתָם – כְּלֵי־שֵׁיטָם.</p>
<p>וְאֶרֶץ אָבוֹת לַגּוֹלִים לֹא נִפְתַּחַת,</p>
<p>זָרִים הָעָמְדוּ כְּשׁוֹמְרִים לַמּוֹרָשׁ,</p>
<p>וְכָל הַנְּשָׁמָה מִמֵּצַר מְצַוַּחַת:</p>
<p>אַיֶּכָּה, שַׁדַּי עִם שִׁמְךָ הַמְפוֹרָשׁ.</p>
<p>אַתֶּם מִתְכַּנְּסִים בַּתְּקוּפָה הַמַּכְרַעַת</p>
<p>אַחַר הַשּׁוֹאָה שֶׁבָּאָה עַל יַעֲקֹב,</p>
<p>אָזְנְכֶם בַּת־קוֹלִי כְּמַרְצֵעַ רוֹצַעַת</p>
<p>חָדֹר עַד קִירוֹת לְבַבְכֶם וְנָקֹב:</p>
<p>כָּל אִישׁ מְהַסֵּס יַעֲזֹב הַמִּשְׁמֶרֶת,</p>
<p>הַבַּיְתָה יָשׁוּבוּ כּוֹפְרִים בָּעִקָּר,</p>
<p>כִּי דְבַר הֶחָזוֹן לֹא סְחוֹרָה הָעוֹבֶרֶת</p>
<p>בְּשׁוּק הָרוֹכְלִים לְמִקָּח וּמִמְכָּר.</p>
<p>הֱיוּ חֲזָקִים בַּשָּׁעָה הַסּוֹעֶרֶת,</p>
<p>הֱיוּ רְאוּיִים לַשְּׁלִיחוּת שֶׁלָּכֶם:</p>
<p>יְגוֹן יִשְׂרָאֵל עִם בָּאֵי הָעֲצֶרֶת –</p>
<p>וְהָפַךְ הַיָּגוֹן לְגוֹאֵל וּמְנַחֵם.</p>
</blockquote>
<p>דבר, 9.12.1946</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16804">https://benyehuda.org/read/16804</a></div></body>