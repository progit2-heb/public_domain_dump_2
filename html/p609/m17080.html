<h1>בַּמָּה אֲשָׁרֵת</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בַּמָּה אֲשָׁרֵת – לִי אַחַת, אֲדֹנָי,</p>
<p>וְאִם אֲזַמֵּר</p>
<p>בִּקְהַל עָם רִנּוּנָי,</p>
<p>וְאִם בִּיחִידוּת מֻגְמָרִי יִתְגַּמֵּר.</p>
<p>אִם אֶעֱשֶׂה מִבִּפְנִים, אוֹ בְּקֶרֶן חָצֵר</p>
<p>אֲחַבֵּק מַטְאֲטֵא –</p>
<p>כָּךְ אוֹ כָּךְ וְאֶבְטַח, כִּי בְּחַג הֵעָצֵר</p>
<p>אֶתְחַטָּא, אֲחַטֵּא.</p>
<p>וֶאֱמֶת שֶׁמְּקוֹמִי בֵּין שָׁרִים וְנוֹגְנִים –</p>
<p>הֵן אֶשָּׂא גַּם הַדְּלִי, אֶאֱגֹד הָאֵזוֹב;</p>
<p>אֲנִי לֹא טַרְחָן; וּבֵיתְךָ, מְלֵא רוֹגְנִים,</p>
<p>לֹא אֲנִי אֶעֱזוֹב.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17080">https://benyehuda.org/read/17080</a></div></body>