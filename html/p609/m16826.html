<h1>[קוֹדְרָה וְנוּגָה]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>קוֹדְרָה וְנוּגָה שְׁעַת בֵּין הַשְּׁמָשׁוֹת,</p>
<p>וּלְזֹהַר אֵינֶנִּי מְחַכֶּה;</p>
<p>וְאֵינִי יוֹדֵעַ, עַל מָה הֶעֱלֵיתִי עֲשָׁשִׁית</p>
<p>וְעוֹמֵד לְנֹכַח הַמַּעֲקֶה.</p>
<p>זְכוּרַנִי עֲרָבִים, וּמוּרָם אָז הָיָה הַוִּילוֹן,</p>
<p>וְזָלְפוּ עֲצִיצִים אֶת־רֵיחָם;</p>
<p>וְעַכְשָׁו — אַיֵּהוּ הַחַלּוֹן בְּהִלּוֹ?</p>
<p>וּנְגֹהוֹת עֲרָבַי, אַיֵּכֶם?</p>
<p>וְעַכְשָׁו מְסוֹכֵךְ הַוִּילוֹן, וְכֻלּוֹ בְּצֶאֱלִים עָטוּף,</p>
<p>וְרַגְלִי בַּמַּעֲקֶה נִכְשָׁלֶת;</p>
<p>וּלְאוֹר הָעֲשָׁשִׁית אֲבַקֵּשׁ בַּכֹּתֶל הָרָטֹב,</p>
<p>אֶת מַנְעוּל הַדָּלֶת…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16826">https://benyehuda.org/read/16826</a></div></body>