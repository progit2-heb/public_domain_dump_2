<h1>נָדַמְתְּ</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>נָדַמְתְּ, יְרוּשָׁלַיִם כְּאִלּוּ מַתְּ,</p>
<p>וּמִשַּׁחֵר פָּנַיִךְ שַׁבְתִּי כָּלְעֻמַּת</p>
<p>שֶׁבָּאתִי: מֵרוֹמְמוּתֵךְ נִפְעָם,</p>
<p>אֲבָל נִדְכֶּה מְאֹד, שֶׁלֹּא כָּמוֹךְ יִיף עָם.</p>
<p>בַּבֹּקֶר וּבָעֶרֶב אֳפָקַיִךְ בּוֹעֲרִים</p>
<p>עַל הַגַּגּוֹת הַמְקֹעָרִים</p>
<p>וְהַזְּרִיחוֹת וְהַשְּׁקִיעוֹת עָלַיִךְ מִזְדַּמְּרוֹת</p>
<p>בְּאוֹן וָשֶׂגֶב כְּמַמְרוֹת,</p>
<p>אַךְ בֹּקֶר, עֶרֶב בְּנֵי עַמֵּךְ טְרוּחִים</p>
<p>וְלֹא שָׁלְחוּ שְׁלוּחִים</p>
<p>לַרְתִּיחַ וְלַסְעִיר מִדְבָּרִיּוֹת,</p>
<p>כִּבְשַׁאַג אֲרָיוֹת,</p>
<p>כָּל גַּיְא אָבֵל וְהַר אֵימָה,</p>
<p>כָּל אֶבֶן בִּיחִידוּת וּבַעֲרֵמָה</p>
<p>וּלְהַצִּית</p>
<p>בְּהָרֵי הַשַּׁיִשׁ וְהַסִּיד</p>
<p>חֲרוֹן אַף אֱלֹקִים</p>
<p>כְּאוֹת עַל רֹאשׁ בָּנַיִךְ הַקְּרוֹבִים וְהָרְחוֹקִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17096">https://benyehuda.org/read/17096</a></div></body>