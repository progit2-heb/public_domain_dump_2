<h1>מֵי הַשִּׁלֹחַ</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בִּדְרוֹם יְרוּשָׁלַיִם</p>
<p>מוּל כְּפַר הַשִּׁלֹּחַ</p>
<p>יֵשׁ נִקְרָה פּוֹלַחַת</p>
<p>לֵב אַחַד הַצּוּקִים.</p>
<p>בַּנִּקְרָה שָׁם יִלְאַט</p>
<p>לְאַט הַשִּׁלֹּחַ,</p>
<p>וְצָרִים גְּבוּלוֹתָיו</p>
<p>וְרַצָּיו רְתוּקִים.</p>
<p>מֵאַיִן מוֹצָאָם</p>
<p>וּלְהֵיכָן יִזְרֹמוּ,</p>
<p>הֲיִגְאוּ הַמַּיִם</p>
<p>אִם יִזְּלוּ עַד תֻּמָּם?</p>
<p>שְׁעָתַיִם בַּיּוֹם יֵשׁ</p>
<p>וְהֵמָּה יִדֹּמּוּ,</p>
<p>וְעָמְדוּ מִלֶּכֶת</p>
<p>וּפָסַק זִמְזוּמָם.</p>
<p>יֵשׁ אוֹמְרִים זֶה אוֹצָר</p>
<p>בְּאַדְמַת אֲבָנִים,</p>
<p>מֵאָז יְרוּשָׁלַיִם</p>
<p>הִטְמִינָה וְגָנְזָה.</p>
<p>בְּעַרְבֵי שַׁבָּתוֹת</p>
<p>כָּאן בָּאִים תֵּימָנִים,</p>
<p>מַטְבִּילִים גּוּפֵיהֶם</p>
<p>הַשְּׁחֻמִּים מִבְּרוֹנְזָה.</p>
</blockquote>
<p>(נוסח ראשון של השיר)</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17064">https://benyehuda.org/read/17064</a></div></body>