<h1>בְּמוֹלֶדֶת הַצַבָּר</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<p>(מִשּׁוּט בַּתַּעֲרוּכָה)</p>
<blockquote>
<p>מַה טּוֹב לוֹ לַצַּבָּר, יָדִיד לוֹ בְּעִירֵנוּ יֵשׁ:</p>
<p>אֶזְרָח צָעִיר וּשְׁמוֹ: נִיצָן,</p>
<p>וְהוּא מַעֲבִיר מִמֵּקְסִיקָה אֶת מִשְׁפְּחוֹת־הָאֵשׁ</p>
<p>אֵלֵינוּ, עַל פִּרְיָן, פִּרְחָן, מַחְטָן, חִצָּן.</p>
<p>“מַמִילַרִיוֹת”, “אוֹפוּנְטִיָה” וְעוֹד וְעוֹד וְעוֹד</p>
<p>הַרְבֵּה מִינִים, הַרְבֵּה תְּרֵיסָר;</p>
<p>מֵהֶם בִּדְמוּת נָחָשׁ, מֵהֶם כְּעֵין קָדְקֹד,</p>
<p>שֶׁזֵּר פְּרָחִים עָלָיו – כְּרֹאשׁ נִירוֹן־קֵיסָר.</p>
<p>בָּנָה הָאִישׁ בַּ“יְרִיד” מְלוּכָה קְטַנָּה כְּאִי,</p>
<p>פִּנָּה טִבְעִית, מוֹלֶדֶת לַצַּבָּר;</p>
<p>כַּאן שֶׁלֶט מִתְנוֹסֵס: “גַּן מֵקְסִיקָאִי”</p>
<p>וּבוֹ מַפָּל שֶׁל מַיִם וְגֶשֶׁר לְמַעְבָּר.</p>
<p>שׂוֹחַחְתִי עִם הָאִישׁ (הָיִיתִי בַּבִּיתָן) –</p>
<p>וּבְצָמָא אֶשְׁתֶּה תּוֹרַת־צַבָּר מִפִּיו;</p>
<p>הֵידָד לְמַר נִיצָן, מִפִּי לוֹ שֵׁם נִתָּן:</p>
<p>אֲבִי כָּל קַקְטוּס, קִשּׁוּט לְתֵל־אָבִיב.</p>
</blockquote>
<p>כלנוע, 19.4.1932</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16772">https://benyehuda.org/read/16772</a></div></body>