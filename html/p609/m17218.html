<h1>[לִפְנֵי סוֹד הַסּוֹד מִשְׁתּוֹמְמִים נָדַמְנוּ]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לִפְנֵי סוֹד הַסּוֹד מִשְׁתּוֹמְמִים נָדַמְנוּ.</p>
<p>בֵּינָתַיִם צָצָה שַׂעֲרַת כָּסֶף;</p>
<p>אַחֲרֵי קָצִיר בָּאָה עֵת הָאָסִיף,</p>
<p>אֲלֻמָּתֵנוּ קָמָה, אָנוּ קַמְנוּ?</p>
<p>יֵשׁ בַּמָּוֶת חַיִּים, וּבַפִּתְרוֹן – חִידָה,</p>
<p>וּבַעֲטֶרֶת שֵׂיבָה אָז עֲנוּדִים,</p>
<p>בָּאִים אָנוּ יִעוּד הַיִּעוּדִים?</p>
<p>אֶל תַּחְתִּית הָר, אוֹ מַחַט פִּירַמִּידָה?</p>
<p>אָז נִשְׂגַּבְנוּ עַל כָּל־אַהֲבָה וְאֵיבָה,</p>
<p>צֻנַּן לַהַט אוֹר עַל הָרֵי שֵׂיבָה</p>
<p>וּמֵרָמוֹת בִּינָה עִם הַסּוֹד הִשְׁלַמְנוּ;</p>
<p>כָּרְתוּ בְּרִית הַוַּדַּאי עִם הַשֶּׁמָּא,</p>
<p>שׁוּב מִתְלַכְּדוֹת חֻלְיוֹת הַפּוֹאֵימָה –</p>
<p>אֲנִי וָאַתְּ רָדַמְנוּ עַד שֶׁקַּמְנוּ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17218">https://benyehuda.org/read/17218</a></div></body>