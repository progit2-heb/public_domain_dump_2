<h1>בְּכִי עַלְמָה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כָּרִי צָחֹר מִצְּחוֹר,</p>
<p>סְדִינִי אֵינוֹ קָמוּט,</p>
<p>אַךְ יְצוּעִי אֶרְפַּד</p>
<p>לְלֹא יָדִיד חָמוּד.</p>
<p>לִפְנֵי שֵׁנָה גוּפִי</p>
<p>רָחַצְתִּי לְמִשְׁעִי</p>
<p>וְרֹאשׁ בְּשָׂמִים אַטִּיף</p>
<p>עַל כֻּתָּנְתִּי־מִשְׁיִי;</p>
<p>וּבְהוֹרִידִי הַתְּרִיס,</p>
<p>פָּרַעְתִּי הַצַּמּוֹת,</p>
<p>אַךְ מַסְרֵקִי, אֲהָהּ,</p>
<p>יָשִׂים בָּהֶן שַׁמּוֹת.</p>
<p>וּבְמִטָּתִי אֶפְרֹשׂ</p>
<p>זְרוֹעַי כְּעֵץ עָנֵף</p>
<p>וּבְאֵין לְמִי לַחְבֹּק –</p>
<p>מִצַּעַר אֶצְטַנֵּף.</p>
<p>כָּל לַיְלָה אֲבַקֵּשׁ</p>
<p>רֵעִי עַל מִשְׁכָּבִי,</p>
<p>אַךְ בֹּקֶר שָׁב רֵיקָם</p>
<p>חֵיקִי עִם לְבָבִי.</p>
<p>כָּל רֵעוֹתַי גּוּפָן</p>
<p>פָּרַח וּפְרִי גָמַל,</p>
<p>אוּלָם דּוֹדִי בּושֵׁשׁ</p>
<p>לָבוֹא וְלֹא חָמַל.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16766">https://benyehuda.org/read/16766</a></div></body>