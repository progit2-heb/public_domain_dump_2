<h1>[אִישׁ אֲנִי עִם אַנְשֵׁי כָּל־הַגּוֹלָה]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אִישׁ אֲנִי עִם אַנְשֵׁי כָּל־הַגּוֹלָה</p>
<p>וְעִם הַכְּנֶסֶת אֶלְחַם לֶחֶם עֹנִי;</p>
<p>מִדַּלְתֵי פִּי מַפְצִיעִים הֵדֵי קוֹלָהּ</p>
<p>וּמוּל יְגוֹנָהּ אָכֹף אֶת־יְגוֹנִי.</p>
<p>וְעוֹד מִבָּבֶל וְעוֹד מִסְּפָרַד</p>
<p>וּמִסְּפָרַד דֶּרֶךְ פּוֹלִין וְרוּסִיָּה</p>
<p>עַל יַד הָעָם אֶתְנַהֵל עֵר וְחָרֵד</p>
<p>לִקְרַאת כָּל־רַחַשׁ, קוֹל אוֹ כְּמִיהָה.</p>
<p>וְעֵת אֲרוֹן הָעָם עַל כְּתֵפוֹ כָּל־מִתְנַדֵּב</p>
<p>יִשָּׂא, וְאַחֲרָיו יִסַּע כָּל־הַמַּחֲנֶה,</p>
<p>גַּם אֶצְבָּעִי אֶשְׁלַח אֶל קְצֵה בַּדָּיו</p>
<p>וּלְכַנְפֵי הַפָּרֹכֶת שֶׁתִּסְרַחְנָה.</p>
<p>וּבְכַרְסֵם נוֹגְנֵי עַם אַלְיוֹנֵי יָדָם</p>
<p>וּבְעַלַּע שִׁיר עִם דִּמְעוֹת סֵתֶר –</p>
<p>פִּי גַם הוּא מִדָּמִי מָאְדָּם</p>
<p>מִכִּרְסוּם פִּרְקֵי יָד עִם שְׂרִידֵי מֵיתָר.</p>
<p>וּבְלֵילֵי שְׁחוֹר בְּנוּד עַל טַפָּהּ</p>
<p>שְׁכִינַת עַם מֻרְדֶּפֶת שָׁבֶט,</p>
<p>אָז תַּחַת גַּפִּי כְּתַחַת גַּפָּהּ</p>
<p>מִתְחַמֵּם צִיץ מִזֶּרַע דָּוִד.</p>
<p>וְיֵשׁ אֲשֶׁר מֵאֹרֶךְ מַסָּע</p>
<p>יֵבְךְּ הָעָם וְעִמּוֹ תֵבְךְּ הַשְּׁכִינָה,</p>
<p>בְּכִיָּתוֹ אָז בְּקוֹל עֲנוֹת אֲשַׁסַּע</p>
<p>וּמִשִּׁירִי־הַס אַקָּרְדֵּי קִינָה.</p>
<p>אַךְ יֵשׁ אֲשֶׁר לֹא אֵדַע מָה וְלָמָּה</p>
<p>אֶשְׁמַע תְּרוּעַת עַם וִירֹעָע בּוֹ וִירוֹנֵן –</p>
<p>אָז אֶשְׁאַג: שִׁמְעוּ קוֹל בָּרָמָה</p>
<p>וּמֵעֲנָתוֹת זִכְרוּ אֶת־הַמְקוֹנֵן.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16859">https://benyehuda.org/read/16859</a></div></body>