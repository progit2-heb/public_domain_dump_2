<h1>חֶשְׁוָן בַּפַּרְדֵּס</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אַתָּה רוֹצֶה לָדַעַת מַה זֶּה בֹּסֶר? —</p>
<p>הִכָּנֵס</p>
<p>בְּמַר־חֶשְׁוָן אֶל הַפַּרְדֵּס,</p>
<p>לִקְטֹף מִמֶּנּוּ אֵין אוֹנֵס</p>
<p>לֹא בַּיָּד וְלֹא בְּצֶבֶת</p>
<p>וּפְשִׁיטָא — שֶׁלֹּא בְּשֵׁן תּוֹתֶבֶת,</p>
<p>כִּי קָשֶׁה הַפְּרִי, צָרִיךְ לִנְסֹר אוֹתוֹ בְּנָסֶר.</p>
<p>מָה עַכְשָׁו מַרְאֵה פֵּרוֹת עֲצֵי־תַּפּוּחַ? —</p>
<p>יְרֻקִּים</p>
<p>וּמְרוּקִים,</p>
<p>פְּרָאִים, שֶׁלֹּא קִבְּלוּ חֻקִּים:</p>
<p>אַבְנֵי קֶלַע וּפְצָצוֹת</p>
<p>בַּגַּנִּים עַכְשָׁו צָצוֹת,</p>
<p>לֹא יִשָּׂא אוֹתָן כָּל רוּחַ.</p>
<p>מָה עַכְשָׁו הַטַּעַם שֶׁל הַפֶּרִי?</p>
<p>מִיץ תָּאִים</p>
<p>אֵינוֹ טָעִים.</p>
<p>אַךְ אַתֶּם כֻּלְּכֶם טוֹעִים</p>
<p>אִם אוֹמְרִים לֶאֱכֹל מִמֶּנּוּ</p>
<p>מִבְּלִי שֶׁשִּׁנֵּיכֶם תִּקְהֶינָה —</p>
<p>בֹּסֶר הוּא, לֹא מֹתֶק בּוֹ, לֹא מֶרִי.</p>
<p>אַךְ הִנֵּה הַסְּתָו מַגִּיעַ</p>
<p>וְהַסְּתָו</p>
<p>שֶׁלָּנוּ זָב</p>
<p>גֶּשֶׁם טוֹב וּמִיץ זָהָב;</p>
<p>הַתַּפּוּחַ יִצְטַבֵּעַ,</p>
<p>יִתְנוֹצֵץ בִּזְהַב מַטְבֵּעַ,</p>
<p>וְכָל עָנָף שַׂקִּיק זָהָב יַצִּיעַ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17023">https://benyehuda.org/read/17023</a></div></body>