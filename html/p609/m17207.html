<h1>[כִּי צַרְתִּי צוּרוֹת־חַיִּים בֶּחֳמָרִים]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כִּי צַרְתִּי צוּרוֹת־חַיִּים בֶּחֳמָרִים.</p>
<p>קָרְבַּן יִצְרִי, אִשָּׁה, לֹא אֲרַחְמֵךְ;</p>
<p>שָׁם בִּדְבִיר הָרֶצַח, הֵיכַל רַחְמֵךְ,</p>
<p>פָּרְחָה כְּהוּנָה וַיַּעַל צִיץ הַגְּבָרִים.</p>
<p>מִיּוֹם נִפְרַדְנוּ רוּחִי כָּמְהָה רוּחַ,</p>
<p>וּמוּמֵנוּ זֶה מִזֶּה מִשְׁתַּלֵם;</p>
<p>דְּבוּקִים אָנוּ, פְּרָצִים שׁוּב מִתְמַלְּאִים</p>
<p>וּשְׁנִיּוּתֵנוּ אִחָה בֵּן מָשׁוּחַ.</p>
<p>בֵּן מָשׁוּחַ – מֵחַיַּי יִבְחַר חַיָּיו,</p>
<p>יַחֲרֹת חֹק בְּחֻדּוֹ שֶׁל הַסַּיָּף,</p>
<p>כִּי לְכָךְ נוֹצַרְנוּ, כִּי עַל כָּךְ הִשְׁלַמְנוּ.</p>
<p>יֵשׁ בַּדָּם מִיסוֹד הַמַּפְרִיא וְהַמְטַיֵּב,</p>
<p>יִשְׂמַח אָב הַזַּכַּאי, גַּם הַחַיָּב,</p>
<p>שְׁנֵינוּ אֶחָד הוּא, וּבִבְנֵנוּ תַמְּנוּ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17207">https://benyehuda.org/read/17207</a></div></body>