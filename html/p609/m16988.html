<h1>חֲצוֹת לַיְלָה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>חֲצוֹת. זְקֵנָה אֵי־שָׁם בְּבַיִת מִשְׁתַּעֶלֶת</p>
<p>וּמֵאֵי מִשָּׁם אֶשְׁמַע בִּכְיַת תִּינוֹק;</p>
<p>פִּתְאֹם כְּמוֹ חוֹרֶקֶת אֵיזוֹ דֶלֶת</p>
<p>וּמִישֶהוּ פּוֹרֵץ מִתּוֹךְ צִינוֹק.</p>
<p>אֵלֵךְ נַחֵם אֶת הַזְּקֵנָה הַמִּתְיָאֶשֶׁת,</p>
<p>אֵלֵךְ הַשְׁתֵּק הַיֶּלֶד הַסּוֹרֵר;</p>
<p>אֹמַר לָהֶם: נַפְשִׁי חָדְלָה הֱיוֹת נִרְגֶּשֶׁת</p>
<p>וְלִשְׁלָשְׁתֵּנוּ – תַּן עַל חוֹל עוֹזֵר.</p>
<p>זְקֵנָה עַל מִטָּתָהּ בָּאֹפֶל מִתְאַנַּחַת,</p>
<p>תִּינוֹק בּוֹכֶה וְתַן מְיַלֵּל;</p>
<p>אֲהָהּ, תֵּבֵל טִפֶּשֶׁת וּפִקַּחַת,</p>
<p>הַבּוֹכָה לַשָּׁוְא בַּחֲצוֹת הַלֵּיל.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16988">https://benyehuda.org/read/16988</a></div></body>