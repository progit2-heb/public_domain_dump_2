<h1>הֶעֱמַקְתָּ הֲוָיָתִי</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<p>מִתוֹךְ מַחְבֶּרֶת אֲבוּדָה</p>
<blockquote>
<p>הֶעֱמַקְתָּ הֲוָיָתִי כָּל כָּךְ,</p>
<p>שֶׁסַּכָּנָה לָרֶדֶת</p>
<p>אֶל תַּחְתִּית הַמַּעֲמָק,</p>
<p>כִּי מֵהֵיכָן שָׁם יָלְקַח</p>
<p>לְרַגְלִי הַמּוֹעֶדֶת</p>
<p>מַעֲמַד קַרְקַע מֻצָּק?</p>
<p>גַּם שִׁסַּפְתָּ הַכֹּל עַד זַעֲוָה</p>
<p>וְאֵימַת הַמַחְשׂוֹף,</p>
<p>וַאֲנִי לֹא בִּקַּשְׁתִּי אֶלָּא הֶאָרָה</p>
<p>בְּנֵר שֶׁל שַׁעֲוָה</p>
<p>וְעַמְקוּת – שֶׁלֹּא עַד הַסּוֹף</p>
<p>וְהָאֵינוּת הַקָּרָה.</p>
<p>בִּקַּשְׁתִּי קְצָת תְּמִימוּת וּתְעִיּוּת</p>
<p>אוֹ לְהִתְהַלֵּךְ בַּחֶלֶד</p>
<p>כְּעִוֵּר וְחֵרֵשׁ.</p>
<p>אַךְ אַתָּה גָזַלְתָּ מִמֶּנִּי פַּשְׁטוּת הַחִיּוּת,</p>
<p>זוֹ שֶׁלַּצִּפּוֹר וְלַיֶּלֶד</p>
<p>וְלַצֶּמַח וְלָאֵשׁ.</p>
</blockquote>
<p>הארץ, 16.2.45</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16740">https://benyehuda.org/read/16740</a></div></body>