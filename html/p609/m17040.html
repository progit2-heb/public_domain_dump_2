<h1>בְּכוֹס עָנְיֵךְ, מוֹלֶדֶת...</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּכוֹס עָנְיֵךְ, מוֹלֶדֶת,</p>
<p>בְּכָר טָבַל פִּתּוֹ</p>
<p>כָּל מִי אֲשֶׁר נִסָּה עֲלוֹת וָרֶדֶת</p>
<p>בִּסְלָעַיִךְ – וּמַחֲרַשְׁתּוֹ אִתּוֹ.</p>
<p>כָּל מִי אֲשֶׁר נִסָּה לִסְחוֹב רַגְלִי קוֹרָה וָקֶרֶשׁ</p>
<p>לְבֶדֶק צְרִיף אוֹ רֶפֶת בַּקְּבוּצָה,</p>
<p>וְשֶׁמִּקַּרְנוֹת הָעָם קִבֵּל לִירָה וָגֶרֶשׁ</p>
<p>לְהַשְׁקָאָה עַל פִּי תָּכְנִית קְצוּצָה.</p>
<p>כָּל מִי שֶׁמִּפִּתֵּךְ וּמִמִּלְחֵךְ</p>
<p>טָעַם עַל כָּל שֻׁלְחָן בָּהָר וּבַשְּׁפֵלָה,</p>
<p>וַיְהִי לַחְמוֹ מָתוֹק וּמַר לַחֵךְ</p>
<p>עִם זֶמֶר “עַם יִשְׂרָאֵל חַי” בַּאֲפֵלָה.</p>
<p>אַךְ כְּבָר הֻגַּד לְיִשְׂרָאֵל בְּכָל תְּפוּצוֹת:</p>
<p>חָדְלָה זִמְרָה מִיִּשְׂרָאֵל, חָלְפָה עִתָּהּ,</p>
<p>בָּגַר הָאִישׁ, בָּגְרוּ קְבוּצוֹת</p>
<p>וְכָל הָאֵשׁ שֻׁקְּעָה בִּשְׂדוֹת הַפּוֹל וְהַחִטָּה.</p>
<p>וּמַה הַפֵֶּלֶא, חָמֵשׁ שָׁנִים יִבּוּשׁ, סִקּוּל וַחֲרִישָׁה</p>
<p>שִׁכְּחוּ שִׂמְחָה לְהַעֲמִיק יָגוֹן כְּהַעֲמִיק הַמַּעֲנִית,</p>
<p>וְעוֹד בִּשְׁנַת בַּצֹּרֶת בָּחוּר לְבַחוּרָה שָׁלַח “דְּרִישָׁה”</p>
<p>לָבוֹא לָשֶׁבֶת יַחְדָּו בְּתַעֲנִית.</p>
</blockquote>
<p>מענית, תרפ"ו</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17040">https://benyehuda.org/read/17040</a></div></body>