<h1>אֶל תְּהוֹם אֶקְרָא</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֲנִי אֶל תְּהוֹם אֶקְרָא, לִמְרוֹם כָּל צוּק אַעְפִּיל</p>
<p>וְאֵשׁ תָּפְתֶּה אַדְלִיק, אִם לֹא אַדְלִיק אֵשׁ־חַג;</p>
<p>אֲנִי בְּשִׁיר אֲנַס, אֲנִי תְּחִנָּה אַפִּיל,</p>
<p>אֲנִי מִלֵּיל אֶשְׁתֹּק, אֲנִי מִיּוֹם אֶשְׁאַג.</p>
<p>אֲנִי אֶקְרַע לִבְּכֶם, אֶשְׁלַח בּוֹ צִפָּרְנַי,</p>
<p>אֲנִי אֶמְשַׁח פִּתְּכֶם מִשְׁחַת דִּמְכֶם־דָּמִי;</p>
<p>אֲנִי אַבְעִיר שָׂדִי וּבְאֵשׁ אַחֲרוֹן גְּרָנַי</p>
<p>אֲנִי אֶטְבּוֹל פְּצָעַי, אֶקְלֶה אֶת שׁוֹט זַעְמִי.</p>
<p>וְאִם גַּם אָז תִּישְׁנוּ, אֲהָהּ, שְׁנַת עוֹלָמִים –</p>
<p>אֲנִי אַגְדִּיל שָׂשׂוֹן, אֲנִי אַרְבֶּה־אָחֹג.</p>
<p>אֶזְעַק זְעָקָה אַחַת – אַחַר אֶעֱלֶה רָמִים</p>
<p>בִּצְחוֹק.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17082">https://benyehuda.org/read/17082</a></div></body>