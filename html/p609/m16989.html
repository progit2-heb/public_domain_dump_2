<h1>לְמִישֶׁהוּ בּוֹכֶה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לְמִישֶׁהוּ בּוֹכֶה עַל פְּנֵי הָאֲדָמָה</p>
<p>אֶחֱטָא תָּמִיד וְאַף שֶׁלֹּא אֵדַע עַד מָה.</p>
<p>לְמִישֶׁהוּ אֻמְלָל, שֶׁלֹּא אֵדַע לוֹ שֵׁם</p>
<p>אֲנִי קוֹרֵא בַּיּוֹם: אֲנִי, אֲנִי אָשֵׁם.</p>
<p>לְמִישֶׁהוּ נִתַּק בַּלַּיְלָה פְּתִיל חַיָּיו</p>
<p>אֲנִי נוֹתֵן פִּצּוּי: אֲנִי הוּא הַחַיָּב.</p>
<p>וּמִי אֲשֶׁר נָפַל מִגַּג אוֹ מִפִּגּוּם –</p>
<p>הַאוֹשִׁיט לוֹ יָד וְאִם אֶעֱזוֹר לוֹ קוּם?</p>
<p>הָיָה שֶׁנִּתְרַסֵּק, הָיָה שֶׁנִּתְפַּחֵם –</p>
<p>הֲלָאֵם וּלְאָח מִהַרְתִּי לְנַחֵם?</p>
<p>אָדָם נָפַל־זָעַק, אָדָם נָפַל־שָׁתַק,</p>
<p>וְעִם שְׁתִיקָה קָרָה הוֹצִיא עָלַי הַפְּסָק.</p>
<p>וּמִישֶׁהוּ נִסְתָּר עוֹד עֲוֹנִי יִפְקֹד,</p>
<p>עַל שֶׁאַרְבֶּה לִזְעֹק וּמַעֲמִיק לִבְכּוֹת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16989">https://benyehuda.org/read/16989</a></div></body>