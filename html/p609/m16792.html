<h1>"חֲלוּקָה צוֹדֶקֶת"</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּרִיטַנְיָה הַכּוֹבֶשֶׁת,</p>
<p>בְּרִיטַנְיָה הַמְחַלֶּקֶת,</p>
<p>גָּדְלָהּ שֶׁל זוֹ יַבֶּשֶׁת –</p>
<p>כִּרְצוּעָה שֶׁל לֶקֶט</p>
<p>וְאֵין אַתְּ מִתְבַּיֶּשֶׁת</p>
<p>לְחַלְּקָהּ לִשְׁנַיִם:</p>
<p>לְיִשְׁמָעֵאל – יַבֶּשֶׁת</p>
<p>לְיִשְׂרָאֵל – קְצָת מַיִם,</p>
<p>לְיִשְׁמָעֵאל מַחְרֶשֶׁת</p>
<p>וּלְיִשְׂרָאֵל – מֹאזְנַיִם</p>
<p>וְאַתְּ כְּמוֹ חֵרֶשֶׁת</p>
<p>וַאֲטוּמַת אָזְנָיִם.</p>
<p>אַתְּ “קַנְטוֹן” מַצַּעַת</p>
<p>לְיִשְׂרָאֵל בְּחֶסֶד;</p>
<p>תָּנוּחַ נָא הַדַּעַת –</p>
<p>לֹא תַּסְכִּים הַכְּנֶסֶת.</p>
<p>אַתְּ “מְדִינָה” נוֹתֶנֶת</p>
<p>לְאֹרֶךְ כָּל הַחוֹף,</p>
<p>אַךְ מַהִי הַמִּשְׁעֶנֶת</p>
<p>אִם אֵין קַרְקַע לָרֹב?</p>
<p>עַל כֵּן אוּלַי תַּסְכִּימִי</p>
<p>לְדַעַת הֶהָמוֹן</p>
<p>לִבְלִי “מְדִינָה” תָקִימִי</p>
<p>וְאַף לֹא כָּל “קַנְטוֹן”;</p>
<p>אוּלַי תְּחַכִּי עִמָּנוּ</p>
<p>יַחַד בַּמְּצוּקָה</p>
<p>עַד שֶׁיָּבֹא מָשִׁיחַ</p>
<p>לַעֲשׂוֹת הַ“חֲלוּקָה”?</p>
</blockquote>
<p>הארץ, 17.11.1937</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16792">https://benyehuda.org/read/16792</a></div></body>