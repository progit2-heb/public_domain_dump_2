<h1>בִּמְעָרַת יִרְמְיָהוּ</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>וְהִנֵּה מְעָרַת</p>
<p>הַקֻּבּוֹת,</p>
<p>אֲשֶׁר לְיִרְמְיָהוּ.</p>
<p>מִקָּרַת</p>
<p>הַקִּירוֹת הָרְטֻבּוֹת</p>
<p>עַצְמוֹתַי בִּי רָחֲפוּ וְרָהוּ.</p>
<p>וּמְדוּדִים</p>
<p>אָז הָיוּ מִצְעָדַי,</p>
<p>וּקְצוּבוֹת</p>
<p>נְשִׁימוֹתַי, אַךְ הֵדֵי הַכְּתָלִים הַמְּרוּדִים</p>
<p>עָנוּנִי עַל פְּחָדַי</p>
<p>עֲצוּבוֹת.</p>
<p>וּנְטָפִים עֲכוּרִים</p>
<p>וּדְלוּחִים</p>
<p>הִשִּׁירָה הַתִּקְרָה אֶל קַרְקַע הַמְּעָרָה.</p>
<p>הִקְשַׁבְתִּי בִּנְפִילָה שֶׁל דִּמְעֵי תַּמְרוּרִים,</p>
<p>הַשְּׁפוּכִים</p>
<p>בְּהִלָּקַח יִרְמְיָהוּ חֲצַר הַמַּטָּרָה.</p>
<p>נִגַּשְׁתִּי אֶל קֻבַּת הַבּוֹר הַמַּשְׁחִירָה,</p>
<p>וּבְטֶרֶם לָרֶדֶת</p>
<p>בָּהּ חֶרֶשׁ –</p>
<p>יָד עַרְבִיָּה</p>
<p>מְגֻיֶּדֶת</p>
<p>תָּבְעָה בִּי גֶרֶשׁ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17062">https://benyehuda.org/read/17062</a></div></body>