<h1>אָהַבְתִּי אֶת הָעוֹלָם</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אָהַבְתִּי אֶת הָעוֹלָם, וְהוּא הַיּוֹם עוֹלָמִי:</p>
<p>שַׁדַּי, יֵשׁוּ וְהַמֻּשְׁלָמִי,</p>
<p>מֵעוֹלָם לֹא הִתַּרְתֶּם דָּמִי,</p>
<p>לֹא, לֹא, אַף לֹא מֵאָז, אַף לֹא בְּיָמַי</p>
<p>סֶלָה.</p>
<p>אַשּׁוּר, מוֹאָב, רוֹמָא – אִם הֵם תַּלְיָנַי?</p>
<p>וּבְטֶרֶם נֻפַּץ כִּנוֹר לֹא קְצַצְתֶּם אֶת אַלְיוֹנַי,</p>
<p>וּבְעוֹד עַל גַּג מִקְדָּשִׁי דּוֹמִים כָּל בְּנֵי יוֹנַי, –</p>
<p>לֹא סְחַפְתֶּם בָּנַי</p>
<p>בָּבֶלָה.</p>
<p>וְאַיָּם זִקְנֵי עַמִּי, וְיַקִּירֵי יְרוּשָׁלַיִם,</p>
<p>שֶׁשָּׁמְרוּ עַל הַיְרֻשָּׁה – אַיָּם!</p>
<p>יִשְׁתַּלְהֵב נָא מַאֲוַיִּי עִם מַאֲוַיָּם,</p>
<p>כִּי אֶרֶץ קְטַנָּה יֵשׁ, שֶׁסִּינַי וְתוֹרָתוֹ־חַיִּים</p>
<p>לְפֶה לָהּ.</p>
<p>וְיֵאָמֵר נָא בַּמְּדִינוֹת, אִם יִשָׁאֵל וְאִם לֹא יִשָּׁאֵל:</p>
<p>לִי אֶרֶץ קְטַנָּה יֵשׁ וְעוֹד: גַּם לִי, גַּם לָהּ אֵל,</p>
<p>וְאֶל שֶׁנַּפְשׁוֹ עָיְפָה מֵהִגָּאֵל,</p>
<p>וְאֶל כָּל גַּיְא מֵעַל הַרְרֵי יִשְׂרָאֵל –</p>
<p>אֶרְאֶלָהּ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17034">https://benyehuda.org/read/17034</a></div></body>