<h1>בְּיוֹם קַיִץ</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>רוּחַ, מַהֲרִי לָבֹא אֵלֵינוּ</p>
<p>לְהָשִׁיב כָּל לֵב מִצֶּמֶק,</p>
<p>לֵב זְקֵנֵינוּ וְעוּלֵינוּ,</p>
<p>בֵּין בָּהָר וּבֵין בָּעֵמֶק.</p>
<p>שַׁחַק, שְׁלַח גְּשָׁמִים עִם זֶרֶם</p>
<p>לְהַחֲיוֹת כָּל נִיר מִיֹּבֶשׁ,</p>
<p>לְרַעֲנֵן בּוֹצְרִים בַּכֶּרֶם</p>
<p>וְלִרְחֹץ עֵנָב כָּאֹבֶשׁ.</p>
<p>שֶׁמֶשׁ, דֹּם לִכְהֶרֶף עַיִן,</p>
<p>כִּי מֵחֹרֶב צֵל נִשְׁאָפָה;</p>
<p>צֶאֱלִים בָּאָרֶץ אַיִן</p>
<p>וִיעָרִים בָּהּ עוֹד מֵאָפַע.</p>
<p>אֱלֹהִים, בָּרֵךְ עִירֵנוּ</p>
<p>גַּם אוֹתָהּ בְּמֶתֶק יָעַר;</p>
<p>עַד מָתַי נִזְרֶה שִׁירֵינוּ</p>
<p>עַל שָׁרָב, עַל חוֹל וָמָעַר?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17021">https://benyehuda.org/read/17021</a></div></body>