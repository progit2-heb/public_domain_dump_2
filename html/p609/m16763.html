<h1>יַהֲלֻמִּים</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עַל פְּנֵי הַחוֹלוֹת הַחַמִּים,</p>
<p>קַרְקַע תֵּל־אָבִיב הַזָּהֹב,</p>
<p>אֶרְאֶה יַהֲלֻמִּים וּשְׁהָמִים</p>
<p>נוֹצְצִים מוּל הַשֶּׁמֶשׁ לָרֹב.</p>
<p>וּלְאֹרֶךְ הַיָּם הַכָּחֹל,</p>
<p>בֶּחָצֵר וּבָרְחוֹב וּבַגָּן</p>
<p>הֵם יוֹצְאִים בְּמַעְגָּל בְּמָחוֹל,</p>
<p>וִירֹעַע וִירֻנַּן וִינֻגָּן.</p>
<p>בַּבֹּקֶר יְדֵי הָאִמּוֹת</p>
<p>מְשַׁבְּצוֹת אַבְנֵי־חֶמֶד בָּעִיר;</p>
<p>כָּל אֶבֶן – עִם שֵׁם וְעִם אוֹת:</p>
<p>“אֶרְאֶלָה”, “חֶרְמוֹנָה”, “יָאִיר”.</p>
<p>עִם עֶרֶב לוֹקְטָה אֶת הַטָּף</p>
<p>וְאוֹסֶפֶת הַבַּיְתָה כָּל אֵם;</p>
<p>בָּרוֹם כִּי יָקִיץ כָּל כּוֹכָב –</p>
<p>בָּעִיר כָּל כּוֹכָב יֵרָדֵם.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16763">https://benyehuda.org/read/16763</a></div></body>