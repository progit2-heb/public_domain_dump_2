<h1>כֹּה אָמַר שַׂר שֶׁל יָם</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<p>מוקדש לחי"ל<a class="footnote" href="#fn:1" id="fnref:1" title="see footnote"><sup>1</sup></a></p>
<blockquote>
<p>עַל שְׂפַת הַיָּם שָׂרוֹ שֶׁל יָם נִצָּב</p>
<p>וּכְבַד הָגוּת יַאְדִּיר חָזוֹן וִיצַו:</p>
<p>בַּאֲשֶׁר אֶנְעַץ קָנֶה נָמָל יִכּוֹן</p>
<p>וְיִשְׂרָאֵל לְחוֹף יַמִּים יִשְׁכֹּן;</p>
<p>כִּקְהַל שְׁחָלִים יִכְרַע צִיּוֹ אַדִּיר,</p>
<p>גְּרָמָיו פְּלָדָה וְעֶשֶׁת כָּל שָׁרִיר.</p>
<p>סְפִינָה, סְפִינָה תַּעְדֶּה גְאוֹן רַעְמָה –</p>
<p>רַעְמַת עָשָׁן עַל פְּנֵי מִרְבַּץ יַמָּהּ.</p>
<p>עִם הַנְּשָׁרִים תִּשְׁאַגְנָה הַצְּפִירוֹת</p>
<p>וְכָאַרְבֶּה תִּפְשֹׁטְנָה הַסִּירוֹת.</p>
<p>וּבְנֵי זְבוּלוּן יַצִּיבוּ הַתְּרָנִים,</p>
<p>יָרִימוּ נֵס, יִמְשׁוּ הֶעֳגָנִים:</p>
<p>– “לְאָן נַפְלִיג, לְאָן, הַקַּבַּרְנִיט?”</p>
<p>– "אֶל כָּל אֲשֶׁר עֵינְכֶם תַּרְחִיק־תַּבִּיט!</p>
<p>צָפוֹן, דָּרוֹם, מִזְרָח וּמַעֲרָב –</p>
<p>לַכֹּל תָּבִיאוּ סְחַר צִיּוֹן הָרַב.</p>
<p>גַּם דְּבַר צִיּוֹן בַּשְּׂרוּ בְּעָם וָעָם</p>
<p>וּבְרֶגֶשׁ הַלְלוּ־יָהּ וְהַלְלוּ־יָם".</p>
<p>– "שָׁלוֹם, מוֹלֶדֶת, לָךְ, הַרְבִּי שָׁלוֹם,</p>
<p>חֵילֵךְ נִשָּׂא לַכֹּל, שְׁבוּתֵךְ נָשִׁיב הֲלוֹם".</p>
</blockquote>
<div class="footnotes">
<hr/>
<ol>
<li id="fn:1">
<p>חבל ימי לישראל <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16724">https://benyehuda.org/read/16724</a></div></body>