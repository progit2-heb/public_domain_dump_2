<h1>תַּיָּר בַּשָּׁרָב</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בִּשְׁבָט בִּקֵּר שָׁרָב אֶצְלֵנוּ,</p>
<p>חַמְסִין נוֹשֵׁךְ, צוֹרֵב, לוֹחֵךְ.</p>
<p>וְהוּא יִבֵּשׁ אֶת כָּל כֵּלֵינוּ,</p>
<p>יִבֵּשׁ אֶת חֵךְ כָּל יֵשׁ לוֹ חֵךְ.</p>
<p>הַתַּיָּרִים שָׁתוּ בְּשֶׁפַע</p>
<p>כָּל הַיּוֹם מַשְׁקִים קָרִים,</p>
<p>וְהֵם רִטְּנוּ: הָאָרֶץ — יֶפַע,</p>
<p>לוּלֵא שְׁרָבֶיהָ הַמְגָרִים.</p>
<p>אוּלָם יוֹשֵׁב צִיּוֹן בְּקֶבַע</p>
<p>אֶל תַּיָּר אָמַר בִּצְחוֹק:</p>
<p>זֶה עוֹד לֹא כָּל חֵן הַטֶּבַע</p>
<p>וְזֶה עוֹד לֹא חַמְסִין כַּחֹק,</p>
<p>כִּי מֵהַחֵן שֶׁלַּשַּׁלְהֶבֶת</p>
<p>הַיּוֹם רַק רֶמֶז קַל רָמוּז;</p>
<p>תּוֹאִיל עִמָּנוּ עוֹד לָשֶׁבֶת —</p>
<p>וְטָעַמְתָּ שְׁרַב תַּמּוּז.</p>
<p>הַתַּיָּר הִרְתִּיעַ רֶגַע</p>
<p>וּפָנָיו חָוְרוּ כַּמֵּת;</p>
<p>נִדְמֶה, שֶׁהוּא מִהֵר לְהֶגֶה</p>
<p>שֶׁל סְפִינָה — לְהִשְׁתַּמֵּט.</p>
<p>אוּלָם עָבְרוּ אַךְ שְׁעָתַיִם</p>
<p>וְהַחַמְסִין עָבַר כָּלִיל;</p>
<p>הַתַּיָּר אָמַר: מָתַי אִם</p>
<p>לֹא עַכְשָׁו כָּל כָּךְ קַלִּיל!</p>
<p>נָשְׁבָה אָז רוּחַ מְשׁוֹבֶבֶת</p>
<p>וְהֶחְיְתָה מֵתִים וּבְעִיר;</p>
<p>חָדְלָה גַם כָּל פָּרָה חוֹלֶבֶת</p>
<p>לְהִתְגָּרֵד בְּתוֹךְ הַדִּיר.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17015">https://benyehuda.org/read/17015</a></div></body>