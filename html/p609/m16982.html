<h1>פֶּתַח־תְּפִלָּה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֵל אֱלֹהֵי בְּדִידוּתִי</p>
<p>הַקְּדוֹשָׁה וְהָאֲיֻמָּה,</p>
<p>אֲשֶר נָפַחְתָּ בִּי חִידַת יַהֲדוּתִי</p>
<p>הַגְּלוּיָה וְהַסְּתוּמָה;</p>
<p>אֲשֶׁר הִדְלַקְתָּ בִּי אוֹר הָאָדָם</p>
<p>לְכָל גַּוָּנָיו</p>
<p>וּבְחַרְתַּנִי לִהְיוֹת כְּסֵמֶל, שֶׁקָּדַם</p>
<p>אֶת דּוֹרוֹ וְאֶת שָׁנָיו;</p>
<p>הַמַּגְרִיסֵנִי עֶרֶב, בֹּקֶר וְצָהֳרָיִם</p>
<p>חֲצָץ מִדְבָּר וַאֲבָנָיו</p>
<p>וּמְפַתֵּנִי בְּמֹתֶק הַיַּיִן,</p>
<p>הַמְשֻׁמָּר עוֹד בַּעֲנָבָיו;</p>
<p>הַמּוֹקִיעֵנִי יוֹם יוֹם עַל פְּנֵי תְּהוֹם</p>
<p>שֶׁל מַעֲמַקַּי</p>
<p>וְאַף עַל פִּי כֵן הֶחֱיִיתַנִי עַד הֲלֹם</p>
<p>וְלֹא פֵּרַקְתַּנִי לַחֲלָקַי –</p>
<p>אַל מִמֶּנִּי גַּם מֵעַכְשָׁו תִּתְעַלֵּם</p>
<p>וְהָייתָ עִמִּי, נִיצוֹצַי לְכַנֵּס</p>
<p>כְּדֵי לְהוֹדוֹת לְפָנֶיךָ בְּלֵבָב שָׁלֵם</p>
<p>עַל הַחֶסֶד שֶׁגָּמַלְתָּ עִמִּי וְעַל הַנֵּס.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16982">https://benyehuda.org/read/16982</a></div></body>