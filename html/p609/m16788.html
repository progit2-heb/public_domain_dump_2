<h1>בִּשְׁבָט</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עָבַר טֵבֵת, אַךְ גַּם בִּשְׁבָט</p>
<p>אַרְצִי גִשְׁמֵי בְּרָכָה זָבַת,</p>
<p>כִּי שַׂר הַמַּיִם לֹא שָׁבַת:</p>
<p>וְתַפּוּחִי אַף הוּא אַךְ זָב</p>
<p>מִיצִים טוֹבִים כְּכוֹס זָהָב</p>
<p>וּכְמוֹ מַעְיָן אֵינוֹ אַכְזָב.</p>
<p>וּלְפִי שָׁעָה גְשָׁמִים – דַּיָּם</p>
<p>דַּיּוֹ גַם הִשְׁתּוֹלֵל הַיָּם,</p>
<p>גַּלָּיו אַף הֵם קִבְּלוּ שַׁיָּם;</p>
<p>בַּמִּשְׂרָדִים וּבַלְּשָׁכוֹת</p>
<p>מְנַחֲשִׁים (מַרְבִּים לִשְׁגּוֹת);</p>
<p>מָתַי יוֹאֵל הַיָּם לִשְׁקוֹט?</p>
<p>אַף סַבָּלִים שֶׁל הָעַרְבִים</p>
<p>יוֹדְעֵי רְאוֹת בַּכּוֹכָבִים</p>
<p>הֵפִיחוּ הַשָּׁנָה כְּזָבִים;</p>
<p>הֵם יִתְנַבְּאוּ: הִנֵּה הַסּוֹף</p>
<p>וְהַסְּפִינוֹת יִגְּשׁוּ לַחוֹף</p>
<p>וְהַיָּם מַמְשִׁיךְ הוֹמֶה כַּתּוֹף.</p>
<p>סוֹף סוֹף יַשְׁקִיט הַיָּם קִּצְפּוֹ,</p>
<p>כָּל דּוּד יָפִיחַ אֶת רִצְפּוֹ,</p>
<p>יִזְרֹק, יִשְׁלַח גִּיץ שָׁם גִּיץ פֹּה,</p>
<p>וּמֻטְעֲנֵי פְּרִי תַפּוּחִים</p>
<p>שְׁמֵנִים, גְּדוֹלִים כְּמַפּוּחִים</p>
<p>יַפְלִיגוּ לִנְמָלִים בְּטוּחִים.</p>
<p>וְיִמָּשֵׁךְ קְטִיף הֶהָדָר</p>
<p>בִּקְצָת מַפַּא“י וּקְצָת בֵּיתָ”ר,</p>
<p>אֲשֶׁר עָשׂוּ הֶסְכֵּם בַּצָּר;</p>
<p>וְאָז יַעַבְרוּ כִּבְנֵי מָרוֹן</p>
<p>גַּם בְּנֵי חָרָן (לֹא בְּנֵי חוֹרוֹן),</p>
<p>לַבַּיִת הַלְּאוּמִי דּוֹרוֹן…</p>
</blockquote>
<p>הארץ, 10.1.1935</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16788">https://benyehuda.org/read/16788</a></div></body>