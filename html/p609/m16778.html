<h1>מִפִּזְמוֹנֵי תֵּל־אָבִיב</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הָעִיר בָּעֶרֶב מִתְחַשְׁמֶלֶת:</p>
<p>בּוֹעֵר כַּרְכּוֹב, חַלּוֹן וּתְרִיס;</p>
<p>בְּתֵל־אָבִיב הֵן מִסְתַּמֶּלֶת</p>
<p>כָּל פַּארִיס, אַךְ לֹא פַּארִיס.</p>
<p>עֶרֶב עֶרֶב בְּנֵי הַנֹּעַר</p>
<p>וְכָל נָשׂוּי וְכָל גַּלְמוּד</p>
<p>מִתְיַחֵד עִם הַקּוֹלְנוֹעַ</p>
<p>וְגַם עִם זִילְבֶּרְג בַּ“תַּלְמוּד”.</p>
<p>אֵצֶל “שֶׁלֶג” לָן הָ“אֹהֶל”,</p>
<p>“הַבִּימָה” לָנָה בְּ“הֶס”,</p>
<p>שָׁם שׁוֹתִים כּוֹס תֵּה, לֹא כֹּהֶל,</p>
<p>הַלֵּב מָקוֹם חָשׁוּב תּוֹפֵס.</p>
<p>אֵצֶל “הֶס” אַנְשֵׁי “מֹאזְנַיִם”,</p>
<p>אֵצֶל “רַצְקִי” הַ“כְּתוּבִים”;</p>
<p>וְהַכְּתָלִים כּוֹרִים אָזְנַיִם</p>
<p>לִרְכִילוּת שֶׁל בְּנֵי טוֹבִים.</p>
<p>אַךְ תֵּל־אָבִיב הֲרֵי לֹא דַּי לָהּ</p>
<p>לֵישֵׁב בְּ“שֶׁלֶג” עַד חֲצוֹת,</p>
<p>וְעַד שָׁלשׁ שָׁעוֹת בַּלַּילָה</p>
<p>אוֹכְלִים בְּ“אַלְטְשׁוּלֶר” קְצִיצוֹת.</p>
<p>שָׁם גּוֹמְרִים אֶת הַמִּשְׁמֶרֶת</p>
<p>בִּימוֹת הַחוֹל וּבַחַגִּים;</p>
<p>פֶּרְסְקִי שָׁם אוֹכֵל חֲזֶרֶת,</p>
<p>אַך לֹא חֲזֶרֶת בְּלִי דָּגִים.</p>
<p>הַשָּׁנָה נוֹסְפָה מִשְׁמֶרֶת</p>
<p>(וְאַל תַּגִּידוּ נָא בְּגַת)</p>
<p>אֶצְלֵנוּ יֵשׁ גְּבִירוֹת עֲשֶׂרֶת,</p>
<p>שֶׁלֹּא יָשְׁנוּ בְּ“לֵיל מוֹלָד”.</p>
<p>וְאַל תַּכְחִישׁ נָא כָּל חַיֶּטֶת</p>
<p>(וּדְבַר אֱמֶת הֲרֵי לֹא פָּס)</p>
<p>כַּמָּה שְׂמָלוֹת תָּפְרָה בְּרֶטֶט</p>
<p>לִכְבוֹד הַ“יֶּלֶד בָּאִלְפָּס”.</p>
<p>הָעִיר בָּעֶרֶב מִתְחַשְׁמֶלֶת,</p>
<p>אִישׁ אִישׁ נִשְׁפֵי רִקּוּד יִמְצָא,</p>
<p>אַך אַל תָּחֹגּוּ הָאִוֶּלֶת</p>
<p>וְאַל תַּעֲשׂוּנוּ לְשִׁמְצָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16778">https://benyehuda.org/read/16778</a></div></body>