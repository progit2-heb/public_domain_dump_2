<h1>קוֹל בֶּהָרִים</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<p>(לַחוֹצְבִים וְלַסַּתָּתִים)</p>
<blockquote>
<p>שִׁמְעוּ, שִׁמְעוּ הָרַי, הָרִים,</p>
<p>לֹא זֶה הַקּוֹל מִתְּמוֹל שִׁלְשׁוֹם:</p>
<p>וְאִם שְׁיַר אֵשׁ לָכֶם בַּמִּסְתָּרִים</p>
<p>וּבְנִבְלַתְכֶם – עַכֶּבֶת דָּם,</p>
<p>הַקּוֹל יָרִים אֶתְכֶם יָרִים</p>
<p>הַקּוֹל הָעַז, הֶחָם.</p>
<p>כִּי עַד עַתָּה בְּקוֹל דְּמָמָה</p>
<p>לָכֶם אֶגַּשׁ וּבִכְרִיעָה וּבִנְפִילָה,</p>
<p>אֲשֶׁר אָבִי צִוָּה, כִּי אֵין כָּאֲדָמָה</p>
<p>הַזֹּאת לְתַחֲנוּנִים וְלִתְפִלָּה –</p>
<p>וְאַתֶּם צְחִיחִים וְאַתֶּם שְׁמָמָה</p>
<p>וְאַתֶּם – הָרֵי סְקִילָה.</p>
<p>לְפִיכָךְ</p>
<p>יָדִי חִדְּשָׁה לָכֶם עַתָּה כֵּלִים,</p>
<p>אִם לֹא תְּפִלַּת כְּרוּבִים – קְשִׁי־עָרְפְּכֶם יִקַּח</p>
<p>מוּסַר סַמָּאֵלִים.</p>
<p>יֻגַּשׁ הָהָר לִסְדָן, לִצְבָת, לְפִי חָח</p>
<p>וְאֶל חוּד הַשֵּׁן וְהַצִּפֹּרֶן הַזּוֹלְלִים!</p>
<p>וְהַפַּטִּישׁ</p>
<p>לָכֶם אֲצַּו וְאַבְקַת שְׂרֵפָה</p>
<p>וְעוֹד יַד אִישׁ</p>
<p>תֹּאחַז בַּמַּעֲרָצָה וּבַמַּעֲרֵפָה,</p>
<p>וְהָרֵךְ קַשְׁיוּת אַרְצוֹ וְהַתִּישׁ,</p>
<p>וְעָרֹף כֵּפָהּ!</p>
<p>וַיְהִי אַךְ שָׂם תִּינוֹק שְׁנֵי גַּרְגְּרִים</p>
<p>מֵאֲבַק שְׂרֵפָה בִּסְדַק הַכֵּף,</p>
<p>וְהִנֵּה הִנָּם מִתְפּוֹצְצִים, מִדַּרְדְּרִים;</p>
<p>אוֹ בַּחוּרָה תּאמַר לִבְחִיר הַלֵּב:</p>
<p>עֲקוֹר לִי סֶלַע זֶה בָּחוּר אַמִּיץ שְׁרִירִים –</p>
<p>וְהוּא יַעֲקֹר, וְאַף יְכַתֵּף.</p>
</blockquote>
<p>הארץ, 1923.</p>
<p>נוסח ראשון של השיר ‘במחצבה’</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17038">https://benyehuda.org/read/17038</a></div></body>