<h1>[מֵעַצְמִי לֹא בָּאתִי אֲלֵיהֶם]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מֵעַצְמִי לֹא בָּאתִי אֲלֵיהֶם,</p>
<p>הֵן תְּמוֹל וְגַם שִׁלְשׁוֹם קְרָאוּנִי;</p>
<p>וּבְקָרְאָם – אֵיךְ אוּכַל וְלֹא אָבֹא,</p>
<p>וּבְבֹאִי – אֵיךְ קַדֵּם קִדְּמוּנִי.</p>
<p>נִכְנַסְתִּי עִם צְחוֹקִי הַתָּמִים</p>
<p>וְאוֹר אֱלֹהִים בָּעֵינָיִם;</p>
<p>וְהֵמָּה אוֹר עֵינַי לָקָחוּ</p>
<p>וּצְחוֹקִי – מֵעַל הַשְּׂפָתָיִם.</p>
<p>נִכְנַסְתִּי כְּשֶׁפָּנַי מוּעָדִים</p>
<p>לָעָם מִתּוֹךְ הִמְנוֹן וְשִׁירָה;</p>
<p>וְיוֹצֵא אָנֹכִי כְּאָבֵל</p>
<p>וּפָנַי מוּסַבִּים הַקִּירָהּ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16855">https://benyehuda.org/read/16855</a></div></body>