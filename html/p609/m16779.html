<h1>[ כָּל מַה דְּעָבִיד רַחְמָנָא]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<p>כָּל דַּעֲבַד רַחֲמָנָא לְטָב עֲבַד</p>
<blockquote>
<p>כָּל מַה דְּעָבִיד רַחְמָנָא</p>
<p>לְטָב עָבִיד;</p>
<p>אַךְ מָה עוֹלְלוּ “אֲמוּדָאִים”</p>
<p>לַמֶּלֶךְ דָּוִד?</p>
<p>לֹא הוּא הַמְּשׁוֹרֵר</p>
<p>וְלֹא הוּא הֶחָסִיד;</p>
<p>לֹא לוֹ הֶעָבָר</p>
<p>וְלֹא לוֹ הֶעָתִיד.</p>
<p>דָוִד מֶלֶךְ יִשְׂרָאֵל</p>
<p>אֵינוֹ חַי וְאֵינוֹ קַיָּם;</p>
<p>וְהַמְּעַט לָהֶם זֹאת,</p>
<p>וְלֹא יֹאמְרוּ דַיָּם.</p>
<p>מְגַמַּת “אֲמוּדָאִים”</p>
<p>יֵשׁ בָּהּ כְּדֵי לְהָמִית</p>
<p>עִם דָּוִד הַזָּקֵן –</p>
<p>גַם אֲבִישָׁג הַשּׁוּנַמִּית.</p>
<p>אָמְנָם יְמֵי פֻּרְעָנִיּוֹת</p>
<p>בָּעוֹלָם מִתְרַגְּשִׁים;</p>
<p>גּוּרוּ לָכֶם מְלָכִים</p>
<p>וְגַם פִּילַגְשִׁים.</p>
<p>וְכַמָּה בֶּאֱמֶת</p>
<p>דָּרוּשׁ כֹּחַ גַּבְרָא</p>
<p>לַהֲפוֹך אֶת הָעוֹלָם</p>
<p>בְּאִיפְכָא מִסְתַּבְּרָא.</p>
<p>הוֹי נוֹרְמַן וּשְׁלוֹנְסְקִי,</p>
<p>אֲבִי־שָׁאוּל וּזְמוֹרָה;</p>
<p>אֵין זֹאת כִּי יָמֵינוּ –</p>
<p>יְמֵי סְדוֹם וַעֲמוֹרָה.</p>
<p>וּמֵעַל דָּוִד הָאֻמְלָל</p>
<p>הֵסִירוּ הַנֶּזֶר</p>
<p>דִּיקִי אַלֶכְּסֵיי</p>
<p>וּשְׁטֵיינְמַאן אֱלִיעֶזֶר.</p>
</blockquote>
<p>הארץ, 2.11.1931</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16779">https://benyehuda.org/read/16779</a></div></body>