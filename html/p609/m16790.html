<h1>הַצְּנוֹנוֹת, הַסְּלָקִים, הַגְּזָרִים...</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הַצְּנוֹנוֹת, הַסְּלָקִים, הַגְּזָרִים,</p>
<p>לְרַבּוֹת כָּל שְׁאָר הַיְרָקוֹת</p>
<p>בַּתְּלָמִים אוֹ בְּסַלֵּי הַנְּצָרִים,</p>
<p>מְדַבְּרִים תַּחְנוּנִים וְרַכּוֹת:</p>
<p>עָלִינוּ מִתּוֹךְ הַחוֹלוֹת,</p>
<p>נִמְסַרְנוּ לִידֵי הַיַּרְקָן;</p>
<p>וְנָשִׁים בְּצִיּוֹן יְכוֹלוֹת</p>
<p>לְהָבִיא לְכֻלָּנוּ פֻּרְקָן.</p>
<p>הָיִינוּ אַלְפַּיִם דּוּנַם</p>
<p>נִהְיֵינוּ כְּתִשְׁעַת אֲלָפִים.</p>
<p>אַךְ הַגִּידוּ, הֵיכָן הוּא קוֹנָם</p>
<p>שֶׁל הַגִּדּוּלִים הַיָּפִים?</p>
<p>הַאֻמְנָם יְרָקֵנוּ יִרְקַב</p>
<p>בַּגִּנָּה, בַּמַּחְסָן וּבַשּׁוּק,</p>
<p>וְיָרָק לֹא־שֶׁלָּנוּ יִרְכַּב</p>
<p>עַל זֶה הָעִבְרִי הֶחָשׁוּק?</p>
<p>זִכְרוּ נָא שִׁירֵי בְּרֵאשִׁית</p>
<p>שֶׁשַּׁרְנוּ עִם כָּל עֲלִיָּה;</p>
<p>קְנוּ תוֹצֶרֶת עִבְרִית חַקְלָאִית</p>
<p>וְשִׁירוּ נָא “עַגְבָּנִיָּה”.</p>
</blockquote>
<p>הארץ, 18.6.1937</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16790">https://benyehuda.org/read/16790</a></div></body>