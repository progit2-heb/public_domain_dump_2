<h1>עִם כָּל הָעָם</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הוֹי מָה אֶשְׂמַח בְּיוֹם עֲצֶרֶת</p>
<p>עִם בְּנֵי עַמִּי בְּתֵל־אָבִיב,</p>
<p>עִם כָּל תִּינוֹק עֲנוּד עֲטֶרֶת</p>
<p>וְהוּא רוֹכֵב עַל שְׁכֶם אָבִיו.</p>
<p>הוֹי מַה יָּפוּ כָּל בְּנֵי הַנֹּעַר</p>
<p>הַמִּתְרַשְׁרֵשׁ כְּיַעַר רַךְ;</p>
<p>“הַנֹּעַר הָעוֹבֵד” אוֹ “בְּרִית הַצֹּהַר”</p>
<p>אוֹ “מַכַּבִּים” עוֹבְרִים בַּסָּךְ.</p>
<p>הוֹי מַה יָּפוּ זָקֵן וָעֶלֶם</p>
<p>וְכָל אוֹרֵחַ עִם גִּילוֹ;</p>
<p>יֻחְזַר נָא לָנוּ כְּבוֹד הַצֶּלֶם</p>
<p>שֶׁל עַם עוֹמֵד עֲלֵי תִלּוֹ!</p>
<p>וּשְׂמַח נָא עַם, זָקֵן וָנֹעַר</p>
<p>וּשְׁכַח לְרֶגַע כָּל יָגוֹן;</p>
<p>הוֹי מְסוֹר נָא לִי אֶת כּוֹס הַצַּעַר,</p>
<p>כִּי אֲקַבְּלוֹ לִבְלִי רָגוֹן.</p>
<p>אֲנִי פַּיְטָן שֶׁל הַמּוֹלֶדֶת</p>
<p>וַאֲנִי אֶשָּׂא אֶת כָּל עֻלְּכֶם;</p>
<p>נַפְשִׁי הַיּוֹם יוֹתֵר מְשֻׁעְבֶּדֶת,</p>
<p>כִּי אֵדַע שִׁעְבּוּד כֻּלְּכֶם.</p>
<p>אַךְ אַל לִבְּכֶם אֵלַי תָּשִׂימוּ</p>
<p>בִּיחִידוּת אוֹ בִּקְבוּצוֹת</p>
<p>אִם בְּעֵת שֶׁקּוֹל עֲנוֹת תָּרִימוּ</p>
<p>אֶבְכֶּה דּוּמָם בְּרֹאשׁ חוּצוֹת.</p>
<p>עַד שֶׁיְּקַבְּצֶנּוּ אֵל שָׁמַיִם</p>
<p>מִן הַפִּזּוּר, מִפֹּה וְשָׁם</p>
<p>וִישַׂמְּחֵנִי בִּירוּשָׁלַיִם</p>
<p>הַבְּנוּיָה עִם כָּל הָעָם.</p>
</blockquote>
<p>הארץ, 23.3.1932</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16773">https://benyehuda.org/read/16773</a></div></body>