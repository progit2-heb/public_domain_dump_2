<h1>[נִינָה, נִינָה, נִינָה־פְּנִינָה]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>נִינָה, נִינָה, נִינָה־פְּנִינָה,</p>
<p>נִינָה קְטַנָּה, נִינָה שׁוֹטָה,</p>
<p>אֶפְשָׁר לִבֵּךְ מִתּוֹךְ פַּחְזוּת</p>
<p>מֵימֵי זְהָבוֹ אַחֲרַי נוֹטֶה?</p>
<p>אוֹר הַיּוֹם וּשְׁחוֹר הַלַּיְלָה</p>
<p>שְׁתֵּי רְשֻׁיּוֹת – שְׁתֵּי עֵינָיִךְ;</p>
<p>הוֹ, מָה אֹהַב לִשְׂחוֹת, לִצְלוֹל</p>
<p>בְּעִרְבּוּבְיַת תְּהוֹם צְבָעָיִךְ.</p>
<p>וּלְחָיַיִךְ – טִפּוּחַיִךְ</p>
<p>גּוּמוֹתֵיהֶן הַמַּבְרִיקוֹת –</p>
<p>הָבִי אוֹתָן וַאֲמַלְאֵן</p>
<p>מִנִּי טַלְלֵי הַנְּשִׁיקוֹת.</p>
<p>רוֹחֲצָה אַתְּ בִּנְהַר תַּלְתַּלִּים</p>
<p>טוֹבְלָה אַתְּ בִּצְחוֹק־רַעֲנַנֵּךְ.</p>
<p>פָּרֹק אֶפְרֹק אֶת־צַמָּתֵךְ</p>
<p>וְאֶת־עֲנִיבַת סַנְדַּל־קְטַנֵּךְ.</p>
<p>פְּזִיזוּת רַגְלֵךְ צֹד צָדַתְנִי</p>
<p>אֲחָזַתְנִי אֵשׁ קַדַּחַת,</p>
<p>מִתּוֹךְ שִׂמְחָה אֶשַּק לִבְנַת</p>
<p>שְׁדֵי בְּתוּלַיִךְ אַחַת, אַחַת.</p>
<p>נִינָה, נִינָה, נִינָה־פְּנִינָה,</p>
<p>נִינָה טוֹבה, נִינָה רָעָה;</p>
<p>אֶפְשָׁר לִבֵּךְ אַחֲרַי נוֹטֶה?</p>
<p>אֶפְשָׁר לִבִּי־שׁוֹטֶה טָעָה?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16890">https://benyehuda.org/read/16890</a></div></body>