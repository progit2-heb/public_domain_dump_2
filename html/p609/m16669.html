<h1>אֶקְרָא לְרָעָב...</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הֲלֹא מַלְתְּעוֹתַי אֶעֱקֹר עַל חֲנִיכַיִם</p>
<p>וְשׁרֶשׁ לְשׁוֹנִי אֶכְרֹת מִפִּי –</p>
<p>מִתֵּת אָלָה לִדְרֹךְ סִפִּי,</p>
<p>מִקְרֹא לְשִׁדָּפוֹן וּלְשַׁבָּתוֹן בְּכָל רֵחַיִם.</p>
<p>וְאַף כִּי סְמַרְמַר שְׂעַר רֹאשִׁי</p>
<p>מֵרְאוֹת בְּנוֹף קְדוֹשִׁי</p>
<p>גְּזֵלַת הַתָּם בְּכָל שׁוּלַיִם;</p>
<p>וְאַף כִּי הַסַּפְסָר פָּשַׁט כְּמוֹ אַרְבֶּה וּשְׁחִין</p>
<p>בְּכָל שְׂדֵה כֶּרֶם וּשְׂדֵה שְׁלָחִין;</p>
<p>מְנֹאָץ בְּפִי נָבָל –</p>
<p>לֹא קָרָאתִי לָרָעָב וְלַצָּמָא,</p>
<p>וְשֶׁתֵּרֵד שַׁחֶפֶת בְּכָל גִּבְעוֹל קָמָה</p>
<p>וְשֶׁיִבְאַשׁ עֵנָב וְשֶׁיַּתְלִיעַ צֶמֶל,</p>
<p>וְשֶׁיִכְחַשׁ הַזַּיִת וְיִשָּׁבֵר הַמֶּמֶל.</p>
<p>לֹא, לֹא! לְרָעָב אַחֵר אֶקְרָא,</p>
<p>וְלֵאלֹהַי אֶכְְרַע</p>
<p>וְאֶתְחַנֵּן שַׁלֵּחַ בָּם: רָעָב לַחֶמֶל,</p>
<p>רָעָב לַצֶּדֶק,</p>
<p>רָעָב לָרוּחַ –</p>
<p>וּבָעַר בָּעֲצָמוֹת מִכָּל בַּרְקָן וָחֶדֶק</p>
<p>וּמִקָּרַחַת כֶּרֶם וּמִשָּׂדֶה קָרוּחַ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16669">https://benyehuda.org/read/16669</a></div></body>