<h1>[יֵשׁ מַרְגָּלִית טוֹבָה אַחַת]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>יֵשׁ מַרְגָּלִית טוֹבָה אַחַת,</p>
<p>הִיא בְּעִמְקֵי יָם לְבָבִי;</p>
<p>זִיק נִשְׁמָתוֹ הַנִּדַּחַת</p>
<p>שֶׁל מַלְאָכִי וְכוֹכָבִי.</p>
<p>וְהַזִּיק מְהַבְהֵב תָּמִיד,</p>
<p>כָּךְ אוֹמֶרֶת מַרְגָּלִיתִי:</p>
<p>מָתַי יָבוֹא יוֹם מִתְּהוֹמוֹת</p>
<p>כִּי אֶשָּׁאֵב – וְעָלִיתִי.</p>
<p>אַף כּוֹכָבִי תָּמִיד הוֹמֶה,</p>
<p>בּוֹכָה נַפְשׁוֹ בַּמִּסְתָּרִים:</p>
<p>אוֹי, כִּי אֶחָד לָקוּי אָנִי</p>
<p>בֵּין חֲבֵרַי שֶׁבַּמָּרוֹם.</p>
<p>וּבְחַלּוֹנִי מַר יִבְכָּיוּן</p>
<p>רוּחוֹת נוּגִים לַיְלָה, לָיְלָה:</p>
<p>יֵשׁ לְךָ נֶפֶשׁ לַחֲצָאִין,</p>
<p>חֶצְיָהּ מַטָּה, חֶצְיָהּ מָעְלָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16879">https://benyehuda.org/read/16879</a></div></body>