<h1>אַךְ עִבְרִית</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הַלָּשׁוֹן הָעִבְרִית,</p>
<p>שֶׁהָיְתָה אַךְ סִפְרִית,</p>
<p>תְּחִנָּתִית־תְּפִלָּתִית־שָׁמַיְמִית –</p>
<p>אֶת הָאָרֶץ עַל שְׁמֵי הַשָּׁמַיִם תַּמְרִיד,</p>
<p>תֵּעָשֶׂה גַּם חָמְרִית,</p>
<p>יַבַּשְׁתִּית וְיַמִּית.</p>
<p>כֵּיצַד יַבַּשְׁתִּית?</p>
<p>כָּל מְלָאכָה מַחֲרַשְׁתִּית,</p>
<p>אַף צֵרוּף הַזָּהָב לְרַבּוֹת יַבֵּשׁ טִיט,</p>
<p>כָּל מִפְעַל הַיָּחִיד וּמִפְעָל שֶׁל צִבּוּר</p>
<p>“יְעֻבַּר” עַל פִּי סוֹד הָ“עִבּוּר”</p>
<p>מִשִּׂפְתֵי פִּי חָכָם וַאֲפִלּוּ פִּי־בּוּר.</p>
<p>כֵּיצַד גַּם יַמִּית?</p>
<p>עַל צִיִּים, עִם הֲמִית־</p>
<p>מִשְׁבָּרִים בַּיַּמִּים הַגְּדוֹלִים –</p>
<p>בְּעִבְרִית יִהְיוּ נִדְבָּרִים וְרָנִים</p>
<p>מִתְּרָנִים אֶל תְּרָנִים</p>
<p>סַפָּנִים, מַלָּחִים וְרַבֵּי הַחוֹבְלִים.</p>
<p>וּמִזְרָח אֶל מַעֲרָב</p>
<p>יְאוֹתֵת בְּעִבְרִית,</p>
<p>וּמֵיתְרֵי תֶלֶגְרַף</p>
<p>יֶהֱמוּ אַךְ עִבְרִית</p>
<p>וּנְמָלִים לִנְמָלִים</p>
<p>יִקְרְאוּ אַךְ עִבְרִית,</p>
<p>אַף שֶׁל רַדְיוֹ גַלִּים</p>
<p>יִכְרְתוּ אֶת הַבְּרִית:</p>
<p>אַךְ עִבְרִית, אַךְ עִבְרִית, אַךְ עִבְרִית.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16722">https://benyehuda.org/read/16722</a></div></body>