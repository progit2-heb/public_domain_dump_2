<h1>[שְׁנַיִם גּוֹרָלוֹת נָשָׂאתִי]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שְׁנַיִם גּוֹרָלוֹת נָשָׂאתִי:</p>
<p>שֶׁלִּי וְשֶׁל עַמִּי;</p>
<p>וַיְהִי כִּי זָעַמְתִּי — עַל שְׁנֵינוּ</p>
<p>שָׁפַכְתִּי אֶת־זַעֲמִי.</p>
<p>וּבַמֶּה אָבֹא וְאֶרְצֶה פְּנֵי עַמִּי</p>
<p>וַאֲבַקֵּשׁ כִּפּוּרִים,</p>
<p>אִם שְׁנֵינוּ נִטְמֵאנוּ בְּזַעַם,</p>
<p>נִקְדַּשְׁנוּ בְּיִסּוּרִים?</p>
<p>וַיְהִי גּוֹרָל אֶחָד עַל רֹאשִׁי</p>
<p>מִשְּׁנַיִם גּוֹרָלוֹת;</p>
<p>כִּי אֶחָד הַכְּאֵב וְהַזַּעַם</p>
<p>וְאַחַת — הַגָּלוּת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16842">https://benyehuda.org/read/16842</a></div></body>