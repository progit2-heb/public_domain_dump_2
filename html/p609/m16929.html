<h1>[מָה אֲנִי מְבַקֵּשׁ?]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מָה אֲנִי מְבַקֵּשׁ?</p>
<p>עֲלִיַּת גַּג קְטַנָּה, וְהִיא עֲשׂוּיָה חֵמָר וּבְסִדְקֵי הַתִּקְרָה</p>
<p>תְּחוּבָה לָהּ נוֹצַת סוֹפֵר פְּגוּמָה, נִשְׁאֲרָה לְמִשְׁמֶרֶת מֵאֲבוֹת</p>
<p>אֲבוֹתַי, וְשֻׁלְחָן וְכַד־מַיִם וּפַת חֲרֵבָה וְנֵר שֶׁל שַׁעֲוָה — וּשְׁנֵי כִסְאוֹת.</p>
<p>וְאֵלִיָּהוּ הַנָּבִיא יוֹשֵׁב בְּרֹאשׁ, וּפְרוּשׂוֹת לְפָנָיו כָּל הַמְּגִלּוֹת, וְנָגֹלּוּ</p>
<p>לְפָנָיו כָּל הַלְּבָבוֹת, וַאֲנִי אוֹמֵר:</p>
<p>"רַבִּי וּמוֹרִי, הֲלָכָה זוֹ וְאַגָּדָה זוֹ סְתוּמוֹת בְּעֵינַי,</p>
<p>וְצִפּוֹר זוֹ, מַה הִיא אוֹמֶרֶת, וּפֶרַח זֶה, מַה־שְּׁמוֹ, כִּי אֶקְרָא,</p>
<p>וְאֶבֶן זוֹ, מָתַי יַנִּיחַ צַדִּיק אֶת רֹאשׁוֹ עָלֶיהָ,</p>
<p>וּתְפִלָּה זוֹ, מֵהֵיכָן הִיא בָאָה וּלְהֵיכָן הִיא הוֹלֶכֶת, וּמָתַי</p>
<p>תִּתְקַבֵּל וְתֵרָצֶה?"</p>
<p>וְאֵלִיָּהוּ הַנָּבִיא מַחֲוִיר לִי שְׁאֵלוֹת וּמַתִּיר לִי סְפֵקוֹת.</p>
<p>וַאֲנִי שׁוֹתֶה בַּצָּמָא אֶת דְּבָרָיו.</p>
<p>וַאֲנִי אוֹמֵר לוֹ שׁוּב: “רַבִּי וּמוֹרִי!”</p>
<p>וְהוּא מֵשִׁיב לִי: “בְּנִי!”</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16929">https://benyehuda.org/read/16929</a></div></body>