<h1>[יֵשׁ מַלְכָּה בִּפְנִים הָאוּלָם]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>יֵשׁ מַלְכָּה בִּפְנִים הָאוּלָם</p>
<p>עִם שְׂכִיּוֹת</p>
<p>כָּל־חֶמְדָּה בְּתוֹכוֹ, וּמֲַעֶקה יוֹצֵא מִמֶּנּוּ וְסֻלָּם —</p>
<p>שְׁלַבּוֹתָיו הַזָּהָב עַד אֶרֶץ מַגִּיעוֹת.</p>
<p>וּבְכָל־קֶרֶן זָוִית</p>
<p>מִשְׁתַּפְּכִים אַקָּרְדִּים</p>
<p>רַכְרַכִּים, וְעַד אֲשֶׁר תֵּפֶן הַשֶּׁמֶשׁ מַעֲרָבִית</p>
<p>מִשְּׁעַת תְּפִלַּת שַׁחֲרִית — עוֹלִים בְּסֻלָּם וְיוֹרְדִים</p>
<p>בְּנֵי מְלָכִים צְעִירִים</p>
<p>וְאוֹמְרִים</p>
<p>תִּשְׁבָּחוֹת וְשִׁירִים,</p>
<p>וְיוֹרְדִים וְסוֹגְרִים אֶת־שַׁעַר הַבַּיִת וְשׁוֹמְרִים</p>
<p>עַל פִּתְחוֹ עַד בֹּקֶר.</p>
<p>וְהָיָה בִּשְׁעַת בֵּין הַשְּׁמָשׁוֹת אִם יָבֹא אוֹרֵחַ, שֶׁכַּמָּה</p>
<p>בְּשָׁנִים הוּא נוֹהֵר עַד הֵנָּה וּמוֹקִיר</p>
<p>אֶת־רַגְלָיו מִבֹּא הָאוּלַמָּה,</p>
<p>יַעַן אֵין שִׁירָה בְּפִיו וְדַל הוּא וְעָנָו,</p>
<p>וְרָאָה: וּנְעוּלִים הַשְּׁעָרִים</p>
<p>וּמֵאַחֲרֵי הַבַּיִת וּלְפָנָיו</p>
<p>מַמְתִּינִים בְּנֵי מְלָכִים וְשָׁרִים —</p>
<p>לָקַח הַהֵלֶךְ וְשָׂם לִמְרַאֲשׁוֹתָיו אֲבָנִים</p>
<p>וְלָן עַד הַבֹּקֶר; וְהוּא רוֹאֶה בַּחֲלוֹמוֹ עוֹלָמוֹת מַזְהִירִים.</p>
<p>וְהָיָה הַלַּיְלָה לוֹ חֵלֶף הַשָּׁנִים,</p>
<p>וְהָיָה זֶה שְׂכַר מַאֲוַיָּיו הַטְּמִירִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16815">https://benyehuda.org/read/16815</a></div></body>