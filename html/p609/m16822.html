<h1>[הִנֵּךְ טְהוֹרַת הַלֵּב]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הִנֵּךְ טְהוֹרַת הַלֵּב, הִנֵּךְ זַכַּת הַדָּם —</p>
<p>עָלַי הִתְפַּלֵּלִי;</p>
<p>לָךְ עוֹד נָהִיר הַשְּׁבִיל לֵאלֹהַיִךְ וְגַם</p>
<p>אֶל שַׁעֲרֵי אֵלִי.</p>
<p>הָיָה יוֹם וְגַם פִּי יָדַע שִׂיחַ וָסוֹד</p>
<p>וְאַף תְּפִלָּה בְּלַחַשׁ;</p>
<p>אַךְ לֹא אָרַךְ הַיּוֹם וְלֹא נוֹתַר בִּי עוֹד</p>
<p>אַף מֵאָלָה וָכַחַשׁ.</p>
<p>הִנֵּךְ זַכַּת הַלֵּב, הִנֵּךְ טְהוֹרַת הַגוּף,</p>
<p>לִבֵּךְ — דְּבִיר מַאֲוַיִּים;</p>
<p>קוּמִי קוּמִי בַּלֵּיל וְהִתְדַּפְּקִי כִּכְרוּב</p>
<p>עֲלֵי שַׁעַר שָׁמַיִם.</p>
<p>דִּפְקִי דוּמָם בַּחַלּוֹן אוֹ בְּדֶלֶת הַקִּיר,</p>
<p>עִמְדִי עִמְדִי וּשְׁמֹרִי;</p>
<p>וְאִם תִּשְׁמְעִי סוֹד, רַחַשׁ תְּחִנָּה אוֹ שִׁיר —</p>
<p>אַף אַתְּ פִּתְחִי וֶאֱמֹרִי:</p>
<p>אֲדֹנָי, אֲדֹנָי, בְּגַפִּי בָּאתִי הֲלוֹם</p>
<p>הַטֵּה אֹזֶן שׁוֹמָעַת;</p>
<p>נֶפֶשׁ דַּלָּה שָׁם יֵשׁ וְהִיא שְׁכוּלַת חֲלוֹם</p>
<p>וַעֲנִיָּה מִדָּעַת.</p>
<p>וְאִם יִשְׁמַע הָאֵל וִיחַיֵּנִי מְעָט</p>
<p>וִיצַו קֶרֶן אוֹרָה;</p>
<p>חֶרֶשׁ שׁוּבִי אֵלַי, לַחֲשִׁי זֹאת לִי בַּלָּאט,</p>
<p>פֶּן תְּמִיתֵנִי הַבְּשׂוֹרָה.</p>
<p>וְאִם לֹא יִשְׁמַע הָאֵל וְשַׁבְתְּ כְּמוֹ שֶׁבָּאת</p>
<p>וַאֲנִי נֶאֱסָף בְּרִישִׁי —</p>
<p>כִּבְשִׁי דְמוּתֵךְ בַּכָּף, מֵאֵלַי אָבִין הָרָז</p>
<p>וְכָמוֹנִי הַחֲרִישִׁי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16822">https://benyehuda.org/read/16822</a></div></body>