<h1>קַרְקֶפֶת בְּיַאלִיק</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כִּלְגַב מִזְבֵּחַ חֻצְּבוּ לָהּ לַקַּרְקֶפֶת</p>
<p>אַרְבַּע קְרָנוֹת</p>
<p>וְעִם פִּסְגַּת הַצּוּק הַיְרוּשַׁלְמִי הָיְתָה מוּצֶפֶת</p>
<p>לַהֶבֶת הַיְגוֹנִים וְהָרְנָנוֹת.</p>
<p>בִּגְזַר כָּל דִּין כִּבְמַעֲרֶפֶת עֲרָפוּנוּ הַשְּׂפָתַיִם,</p>
<p>אַךְ יֵשׁ וְיִשְׁתַּפְּכוּ הֲמוֹן רַחֲמָיו עַל זָוִיּוֹת</p>
<p>הַפֶּה, כִּי חֲלִיפוֹת שָׁם חִזְּזוּ קַרְנַיִם</p>
<p>וַעֲוִיּוֹת.</p>
<p>אֱלֹהִים חָצַב עַל זֶה הַשֶּׁלֶד</p>
<p>קַרְקֶפֶת כְּסֵפֶל אַדִּירִים;</p>
<p>עַכְשָׁו בֵּין קִמְרוֹנָיו תּוֹלַעַת מִזְדַּחֶלֶת</p>
<p>וּמְכַרְסְמָה בֵּית הַדִּינִים וְהַשִּׁירִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16672">https://benyehuda.org/read/16672</a></div></body>