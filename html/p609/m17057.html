<h1>שְׁלִי נַעֲלַיִךְ</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שְׁלִי נַעֲלַיִךְ, אַף גַּרְבַּיִךְ מֶשִׁי,</p>
<p>עוֹלַת יְרוּשָׁלָיִם.</p>
<p>פֹּה עַפְרוֹת קָדְשֵׁךְ, אַדְמַת אֲבָנַיִךְ</p>
<p>עִם הַתַּנִּים תַּחַת הַשָּׁמָיִם.</p>
<p>גִּזְזִי תַּלְתַּלַּיִךְ</p>
<p>פֶּן יאֹכְלֵם אֲבַק אַרְצֵךְ הַיּוֹקֶדֶת.</p>
<p>אַתְּ קְדוֹשָׁה, אַתְּ נְזִירָה,</p>
<p>מִשֶּׁנִּכְנַסְתְּ לַמּוֹלֶדֶת.</p>
<p>רַגְלַיִךְ, רָחֲצוּ בֶּחָלָב</p>
<p>וְסוֹךְ בַּתַּמְרוּקִים –</p>
<p>עַכְשָׁו רוֹחֲצוֹת בְּדָמָן מֵהִפָּצְעָן</p>
<p>בְּחַרְבוֹת צוּקִים.</p>
<p>אֶצְבְּעוֹתַיִךְ</p>
<p>הָעֲנֻגּוֹת,</p>
<p>נָטְפוּ בֹּשֶׂם – עַכְשָׁו מְחַטְּטוֹת בִּטְרָשִׁים</p>
<p>לְחַיּוֹת עֲרוּגוֹת.</p>
<p>וּפָרָשַׁיִךְ מְאַהֲבַיִךְ</p>
<p>שֶׁשָּׁרוּ לָךְ שִׁיר הַשִּׁירִים, – בְּפָטִּישִׁים</p>
<p>וּמַעְדֵּרִים עוֹזְרִים עַל יָדֵךְ</p>
<p>וּמַחֲרִישִׁים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17057">https://benyehuda.org/read/17057</a></div></body>