<h1>נַחֲמוּ, נַחֲמוּ</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>נַחֲמוּ, נַחֲמוּ, נַחֲמוּ עַמִּי,</p>
<p>אַךְ אֵי מְנַחֵם? וּמִי וָמִי?</p>
<p>אִישׁ אִישׁ יְנַחֵם וּבֵן אָבִיו</p>
<p>וְכָל אֲשֶׁר נָצַר שָׁבִיב</p>
<p>בְּתוֹךְ לִבּוֹ לְיוֹם הָאֵיד</p>
<p>יִהְיֶה מְבַשֵּׂר, יִהְיֶה הָעֵד:</p>
<p>לֹא מֵת חָזוֹן וְלֹא יָמוּת</p>
<p>וְלֹא יִכְחַשׁ מָזוֹן חָמוּד,</p>
<p>כָּל צַר אוֹתָנוּ לֹא יַצְמִית</p>
<p>וְאֵין תְּשׁוּעָה אֶלָּא עַצְמִית.</p>
<p>כָּל יֶשַׁע לָנוּ מִבִּפְנִים</p>
<p>וּבְמָעֻזֵּינוּ הַנִּבְנִים.</p>
<p>חוֹרֵשׁ בַּכְּפָר, בַּנַּאי בַּכְּרָךְ,</p>
<p>אִישׁ גַּיְא מָפְרָח, אִישׁ הַר מָקְרָח –</p>
<p>הֱיֵה מְנַחֵם, הֱיֵה מְנַחֵם</p>
<p>לַחֲבֵרְךָ, לָאָב, לָאֵם.</p>
<p>אַל בְּכִי יֵאוּשׁ, אַל צוֹם וָשַׂק,</p>
<p>חֲזַק, חֲזַק וְנִתְחַזָּק.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16718">https://benyehuda.org/read/16718</a></div></body>