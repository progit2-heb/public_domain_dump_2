<h1>פִּתּוּי</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<p>(קֶטַע)</p>
<blockquote>
<p>וְהַנָּחָשׁ הָיָה עָרוּם מֵעֲרוּמִים</p>
<p>וַיִּתְפַּתֵּל, חָנֵף,</p>
<p>מוּל הָאִשָּׁה, נִצְּבָה בְּמַעֲרֻמִּים,</p>
<p>אַחַר כָּךְ הִצְטַנֵּף</p>
<p>בִּגְמִישׁוּתוֹ כְּמוֹ כַּדּוּר</p>
<p>וְשׁוּב מֵחֻלְיוֹתָיו לְפֶתַע הִשְׁתַּלֵּף</p>
<p>וַיַּעֲלֶה נָמִיר, הָדוּר</p>
<p>עַל גּוּף חַוָּה עַד הַגִּיעוֹ לַלֵּב</p>
<p>וּבְאֶרֶס לְשׁוֹנוֹ לִקְלֵק־הֶחֱלִיק: מַה יָּפְיָפִית,</p>
<p>אַךְ לֹא הִרְוֵית וְלֹא רָוִית</p>
<p>דּוֹדִים עִם הֱיוֹתֵךְ רַק רַאֲוָה;</p>
<p>כְּלוּלִים מָתְנַיִךְ וּבִטְנֵךְ,</p>
<p>אַךְ אֱלֹהַיִךְ לֹא יִתְּנֵךְ</p>
<p>לִפְנֵי אָדָם לְאַהֲבָה</p>
<p>וּלְהִדָּבֵק עִמּוֹ בְּרוּחַ וּבָשָׂר.</p>
<p>עָרוּם הוּא אֱלֹהִים, עַל כֵּן אָסַר</p>
<p>בְּפַחַד מָוֶת מְדֻמֶּה לִטְעֹם מֵעֵץ הַדַּעַת שֶׁבָּרָא</p>
<p>לְבַל תֵּדְעוּ כָּמוֹהוּ טוֹב וָרָע.</p>
<p>אַךְ אַתְּ הָעֵזִּי נָא, קִטְפִי, אִכְלִי</p>
<p>הַפְּרִי יֵיטִיב כֹּחֵךְ, גַּם הַגּוּפָנִי, גַּם הַשִּׂכְלִי;</p>
<p>וְאַף אִם מוֹת תָּמוּתִי – טוֹב אָכֹל וָמוּת</p>
<p>מִמְּשֹׁךְ חַיֵּי אֵין־אַהֲבָה וּמַנְעַמֵּי אִמּוּת.</p>
<p>וְהַנָּחָשׁ נָשַׁק לָהּ בֵּין שָׁדֶיהָ</p>
<p>הַחַמִּים,</p>
<p>כִּשְׁנַיִם עֳפָרִים הַמְתֹאָמִים,</p>
<p>אֲזַי חַוָּה לַפְּרִי הוֹשׁיטָה שְׁתֵּי יָדֶיהָ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16764">https://benyehuda.org/read/16764</a></div></body>