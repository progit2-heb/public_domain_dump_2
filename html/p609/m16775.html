<h1>קִלְלַת הַ"מּוּחַרֶם"</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּכָל תָּקְפָּהּ קִלְלַת “מוּחַרֶם”,</p>
<p>הָעִיר כִּסְדוֹם וַעֲמוֹרָה;</p>
<p>כָּל אִישׁ – כַּחֲמוֹר (נוֹסִיף עוֹד: “גָּרֶם”)</p>
<p>וְכָל אִשָּׁה – כַּחֲמוֹרָה.</p>
<p>סַבָּלִים עוֹבְדִים בְּפֶרֶךְ</p>
<p>מַזִּיעִים הַכַּתָּפִים;</p>
<p>הַמָּסֹרֶת – עוֹד מִתֶּרַח?</p>
<p>אוֹ מִזְּמָן שֶׁל הַתְּרָפִים?</p>
<p>כָּל הָעִיר כֻּלָּה מֻכְרַחַת</p>
<p>כְּהֶרֶף עַיִן לְהַגֵּר;</p>
<p>כָּל בֵּיתְךָ – כְּמוֹ בָּרַחַת</p>
<p>וְאוֹי לְךָ אִם תְּפַגֵּר.</p>
<p>הוֹי הַ“מֶּשֶׁךְ”, הוֹי הַ“מֶּשֶׁךְ”,</p>
<p>הַ“מּוּחַרֶם” הַיָּקָר;</p>
<p>הַמַּשְׂכִּיר נושֵׁך בַּנֶּשֶׁךְ</p>
<p>וּמְדַרְבֵּן דִּרְבּוּן בָּקָר.</p>
<p>כָּל אִשָּׁה כְּמוֹ “מְנֻשֶּׁלֶת”</p>
<p>כָּל דִּירָה – שְׁמָמָה כַּתֵּל;</p>
<p>כְּלוּם אֵין כְּלָל וּכְלָל יְכֹלֶת</p>
<p>הַ“מּוּחַרֶם” לְבַטֵּל?</p>
<p>אִישׁ רוֹכֵב עַל גַּב רֵעֵהוּ</p>
<p>וְשֻׁלְחָן עַל גַּב שֻׁלְחָן;</p>
<p>“שִׁלְטוֹן אֵירוֹפִּי”! אַךְ אַיֵּהוּ?</p>
<p>כְּלוּם “מוּחַרֶם” הוּא פֻּלְחָן?</p>
</blockquote>
<p>הארץ, 11.5.1932</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16775">https://benyehuda.org/read/16775</a></div></body>