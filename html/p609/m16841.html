<h1>[אָהַבְתִּי אֶת־חֲצָאֵי הַדְּבָרִים]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אָהַבְתִּי אֶת־חֲצָאֵי הַדְּבָרִים</p>
<p>וְאֶת־חֲצָאֵי הַקּוֹלוֹת אָהָבְתִּי;</p>
<p>וְאִם אֶרְעַב — לְנִגְלֶה לֹא אֶרְעַב,</p>
<p>לְמֻפְלָא מִמֶּנִּי רָעַבְתִּי.</p>
<p>וְאִם תָּקֵר בִּי יוֹמָם הַבְּרָכָה,</p>
<p>וְאִם תַּעֲלֶה הַקְּלָלָה בַּלָּיְלָה —</p>
<p>עֲבוֹדַת הַקֹּדֶשׁ אֶעֱבֹדָה,</p>
<p>בִּשְׁלִיחוּת אֱמוּנָה מִלְּמָעְלָה.</p>
<p>וְאִם אֶכְתֹּב עַל נְיָר אֶת־הַדְּבָרִים,</p>
<p>אוֹ אִם תִּצְמַח מִתַּחְתָּהּ הַשּׁוּרָה —</p>
<p>אַל תְּבַקְּשׁוּ נִשְׁמָתִי בַּכְּתוּבִים,</p>
<p>בְּמַה־שֶׁלֹּא נִכְתַּב הִיא צְרוּרָה.</p>
<p>וּמָה אִם אֶת־דְּבָרַי אֵין קוֹרְאִים,</p>
<p>וּמָה אִם עַל פָּנַי יַעֲבֹרוּן; —</p>
<p>שָׁלוּחַ אָנֹכִי מִלְּמָעְלָה,</p>
<p>וְעֶבֶד לְאֵל הַמִּסְתּוֹרִין.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16841">https://benyehuda.org/read/16841</a></div></body>