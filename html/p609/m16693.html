<h1>קַוַּיִךְ</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הַקַּוִּים,</p>
<p>קַוֵּי הַחֲמוּדוֹת,</p>
<p>שֶׁיִּרְמְצוּ, עִם חַשְׁמַלִּים כָּבִים</p>
<p>בְּבֵין שְׂרִידַיִךְ כִּשְׂרִידִים שֶׁל לְהָבִים</p>
<p>בֵּין עַמּוּדֵי טִירוֹת שְׁדוּדוֹת</p>
<p>בְּתוֹךְ מִדְבָּר, יֶאֶבְלוּ בּוֹ יְעֵנִים –</p>
<p>עוֹד יֵשׁ בָּהֶם כְּדֵי נַפֵּחַ לֶהָבָה;</p>
<p>אָמְנָם בְּתוֹךְ יֵשַׁיִךְ עוֹמְמִים כְּבָר הָאֵינִים,</p>
<p>אַךְ עִם נֹאדַיִךְ נוֹתְרָה עַכֶּבֶת שֶׁל יֵינִים</p>
<p>וּבְאוּדַיִךְ – גַּחְלִילִית הָאַהֲבָה.</p>
<p>הַעַל כֵּן לֹא אֹהֲבֵךְ כְּמוֹ שֶׁאֲהַבְתִּיךְ –</p>
<p>וּשְׂרִיד מִתְקֵךְ עֲדַיִן לֹא הוּמָר;</p>
<p>מַגָּע אֶחָד עִם לַהַט פִּיךְ</p>
<p>וּכְבָר שְׂרַפְתִינִי, אַחַר שְׂרַפְתִּיךְ.</p>
<p>אָכֵן, עַזָּה עַכֶּבֶת יֵין חַגֵּנוּ הַמְשֻׁמָּר.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16693">https://benyehuda.org/read/16693</a></div></body>