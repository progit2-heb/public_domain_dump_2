<h1>[מְאוּרַת־צוּר, אַלְמֵימַר־אֶבֶן]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מְאוּרַת־צוּר, אַלְמֵימַר־אֶבֶן,</p>
<p>בַּרְזֶל־לוּחַ, בַּרְזֶל־חָרֶט;</p>
<p>הַרְחֵק מִן הָעִיר חָרַתִּי</p>
<p>דְּבַר הַמָּרֶד.</p>
<p>מְאוּרַת־צוּר, אַלְמֵימַר־אֶבֶן,</p>
<p>גִּנְזֵי רוּחִי וּמַאֲוַיָּי;</p>
<p>עוֹד אֵחָשֵׂף וּפָרַשְׂתִּי</p>
<p>מְגִלַּת חַיָּי.</p>
<p>יָחִיד דֻּמָּם, יָחִיד נָזִיר,</p>
<p>זָרַק טוּבְכֶם כְּלַפֵּי פְּנֵיכֶם; –</p>
<p>אַעַל, אֶקַּח, הַכֹּל אֶקַּח</p>
<p>וְלֹא מִידֵיכֶם.</p>
<p>הִשְׁתּוֹמַמְתֶּם כִּי הָלַכְתִּי,</p>
<p>וַתִּשְׁתּוֹמְמוּ כִּי בָּאתִי;</p>
<p>אַךְ נִגְלֵיתִי – וַתֵּהָרְגוּ</p>
<p>בִּשְׁתִיקָתִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16857">https://benyehuda.org/read/16857</a></div></body>