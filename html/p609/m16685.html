<h1>בְּרֹאשׁ דְּרָכִים</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּרֹאשׁ דְּרָכִים סְלוּלוֹת</p>
<p>הִלַּכְתִּי חַתְחַתִּים;</p>
<p>שַׁדְמוֹת חַיַּי כְּקַרְקָעוֹת בְּתוּלוֹת,</p>
<p>שֶׁזִּעְזַעְתִּין וְהֶעֱלוּ נְבָטִים.</p>
<p>שַׁדְמוֹת חַיַּי כֻּלָּן טְרָשִׁים,</p>
<p>כְּמִיהוֹת גְּלוּמוֹת;</p>
<p>עוֹד לֹא טמֵּאתִי קָדָשִׁים</p>
<p>וְלֹא קִדַּשְׁתִּי הַטֻּמְאוֹת.</p>
<p>וּבְמַצְרְפִי בְּיַחַד מִתְיַקְּדִים</p>
<p>הַבָּרִי וְהָאוּלַי;</p>
<p>וְאֵינִי יוֹדֵעַ מַה לְמָה מַקְדִּים –</p>
<p>הִיּוּלֵי עוֹלָם אוֹ הִיּוּלַי.</p>
<p>וְכַטֶּבַע זֶה מָלֵאתִי חֲסָדִים</p>
<p>וְכָמוֹהוּ נְקָמוֹת לִי וְשִׁלְּמִים;</p>
<p>וְאִם עֲדַיִן לֹא קְבַעְתֶּם לִי מְמַדִּים –</p>
<p>הֲרֵי עִוְּרִים אַתֶּם, חֵרְשִׁים־אִלְּמִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16685">https://benyehuda.org/read/16685</a></div></body>