<h1>[הָבָה אֲסַפֵּר לָךְ דְּבָרִים נִסְתָּרִים]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הָבָה אֲסַפֵּר לָךְ דְּבָרִים נִסְתָּרִים,</p>
<p>אֲגַלֶּה מִסְתּוֹרִין שֶׁל לֵילֵי נְדוּדַי;</p>
<p>בַּלַּיְלָה אֵיךְ אֶכְתֹּב, אֵיךְ אֶהְגֶּה בִּסְפָרִים</p>
<p>אֵיךְ אֶקְרָא פִּיּוּטַי וְשִׁירֵי יִחוּדַי.</p>
<p>וְאָז אֲנִי יָרֵא פֶּן תֶּחֱטָא נִשְׁמָתִי,</p>
<p>אֶכָּנֵס לִתְחוּמֵי הַחֵטְא בְּעַל כָּרְחִי;</p>
<p>מְלֵא עָוֹן הַלֵּיל — וַאֲנִי אֶת־תֻּמָּתִי</p>
<p>אָן אוֹלִיךְ, וְאֵיךְ אֵלֵךְ לְבַדִּי אֶת־אָרְחִי</p>
<p>וּבְשָׁעָה כָּזוֹ שָׂטָן בָּא וּמִתְעַלֵּל</p>
<p>בְּיִסּוּרַי, וּבְתֹם עוֹלָמוֹתַי מִתְנַקֵּשׁ;</p>
<p>וּבְבֹא שְׁעַת דִּין — מִי עַל נַפְשִׁי יִתְפַּלֵּל</p>
<p>וּמִי עֲלֵי עִלּוּי נִשְׁמָתִי יְבַקֵּשׁ?…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16840">https://benyehuda.org/read/16840</a></div></body>