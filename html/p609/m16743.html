<h1>עַל שְׁנֵיהֶם...</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>זֶה כַּחֹק וְכַדָּת עַד כְּדֵי אִוֶּלֶת</p>
<p>וּפָשׁוּט וְרָגִיל עַד לְאֵימָה,</p>
<p>וְאַתָּה שָׂא לָאִוֶּלֶת וְלָאֵימָה וְעַל תֵּהָם:</p>
<p>עַל שְׁנַים כְּאֶחָד תִּתְהַפֵּךְ הַמַּאֲכֶלֶת –</p>
<p>עַל הַבְּהֵמָה</p>
<p>ועַל הַבֶּהָם.</p>
<p>רָאִיתִי הַבְּהֵמָה כְּשֶׁהִיא מָכְרַעַת</p>
<p>לְיַד הֶחָח בְּבֵית הַטְּבִיחָה,</p>
<p>וּבְבֵית־הַחוֹלִים עַל מִטָּה</p>
<p>מֻצַּעַת</p>
<p>הֻטַּל הַבֶּהָם, אֲשֶׁר עִם גְּנִיחָה</p>
<p>נִמְתַּח עָלָיו דִּין מִיתָה.</p>
<p>וְהוּא בִּקֵּשׁ יֶשַׁע, אַף הַבְּהֵמָה בִּקֵּשָׁה;</p>
<p>אַךְ בְּעֵינֵיהֶם הַקָּמוֹת</p>
<p>לַשָּׁוְא כָּל הַיְקוּם בְּעֶלְבּוֹנוֹ צָוַח:</p>
<p>וְעַל שְׁנֵיהֶם, נְקִיִּים מִפֶּשַׁע,</p>
<p>חַלַּף הַנְּקָמוֹת</p>
<p>הִבְרִיק – וְטָבַח.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16743">https://benyehuda.org/read/16743</a></div></body>