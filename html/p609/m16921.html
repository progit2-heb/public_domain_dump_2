<h1>[שְׁמֵךְ לֹא אֶשָֹּא מֵעַתָּה עַל שִפָתַי]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שְׁמֵךְ לֹא אֶשָֹּא מֵעַתָּה עַל שִפָתַי</p>
<p>וְלֹא אֶכְתֹּב אֵלַיִךְ אִגֶּרֶת;</p>
<p>הֵן אֲנִי הוּא עוֹד אוֹתוֹ שֶׁהָיָה</p>
<p>וְאַף אַתְּ הֵן לֹא תִהְיִי אַחֶרֶת.</p>
<p>עַכְשָו אֵדַע: לֹא אַתְּ הַמְבֻקֶּשֶׁת</p>
<p>וְהַמְבַקְּשֵׁךְ – לֹא אֲנִי, לֹא אֲנִי.</p>
<p>זֹהַר רִאשוֹן שֶל שַׁחֲרִית־אַהֲבָתִי</p>
<p>שִׁכְּרַנִי, הִכַּנִי, הִטְעַנִי.</p>
<p>עַכְשָיו אֵדַע: לֹא לָךְ הִתְפַּלַלְתִּי,</p>
<p>אַתְּ הָיִית זֵכֶר קַל שֶל הָאִשָּׁה,</p>
<p>אֲשֶׁר לָהּ תֶּחְמַרְנָה תְּפִלּוֹתַי</p>
<p>וַאֲשֶׁר אֵלֶךְ לְאוֹרָהּ וּלְאִשָּׁה.</p>
<p>אַל נָא תְּבַקְּשִׁי מִמֶּנִי דְּבַר שָׁלוֹם</p>
<p>אַף אֲנִי אֵינִי רוֹצֶה מַזְכֶּרֶת;</p>
<p>מַה שֶׁיֶּהְגֶּה לָךְ פִּי מִתּוֹךְ פְּרִידָה;</p>
<p>כִּי לֹא אֶכְתֹּב אֵלַיךְ אִגֶּרֶת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16921">https://benyehuda.org/read/16921</a></div></body>