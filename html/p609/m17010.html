<h1>לֵיל סַעַר בְּתֵל־אָבִיב</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כָּל הַלַּיְלָה תֵּבְךְּ הָרוּחַ,</p>
<p>מִתְחוֹלֶלֶת, מִשְׁתּוֹלֶלֶת;</p>
<p>הִיא מְסַעֶרֶת נוֹף קָרוּחַ,</p>
<p>הִיא מְסַעֶרֶת עִיר הַמֶּלֶט.</p>
<p>הִיא צְרִיפִים דַּלִּים עוֹרֶפֶת,</p>
<p>שַׁמּוֹת עוֹשָׂה בְּכָל צַמֶּרֶת;</p>
<p>סְמַרְטוּט “מְכִירָה כְּלָלִית” טוֹרֶפֶת</p>
<p>וּמְנַפְנַפְתּוֹ כְּאוֹת שֶׁל מֶרֶד.</p>
<p>כָּל הָעִיר הָיְתָה מְנֻדְנֶדֶת</p>
<p>מְזֻעֲזַעַת וּמְרוֹפֶפֶת;</p>
<p>הוֹי, עִמְדִי הָכֵן, מוֹלֶדֶת,</p>
<p>הִתְחַזְּקִי נָא, עִיר נִתְקֶפֶת.</p>
</blockquote>
<p><strong>*</strong></p>
<blockquote>
<p>גַּם הַיָּם גָּעַשׁ הַלַּיְלָה</p>
<p>עַל עִירֵנוּ הַנִּרְדֶּמֶת;</p>
<p>מֵעַל צוּקֵי גַלִּים קוֹפֶצֶת</p>
<p>שֶׁל אֲרָיוֹת עֵדָה מְרֻעֶמֶת.</p>
<p>הִיא צוֹרַחַת וּמְשַׁרְבֶּבֶת</p>
<p>אֶל הָעִיר צִפָּרְנֵי עֶשֶׁת</p>
<p>לְכַרְסֵם אֶת קִיר הַמֶּלֶט</p>
<p>וְלַהֲרוֹס אֶל הַיַּבֶּשֶׁת.</p>
<p>הָיְתָה זְעָקָה אַחַת רוֹתַחַת</p>
<p>כְּמוֹ לַבָּה שֶׁל אֵשׁ שׁוֹטֶפֶת;</p>
<p>הוֹי, עִמְדִי הָכֵן, מוֹלֶדֶת,</p>
<p>הִתְבַּצְּרִי נָא, עִיר נִתְקֶפֶת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17010">https://benyehuda.org/read/17010</a></div></body>