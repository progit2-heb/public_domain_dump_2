<h1>עֶרֶב</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הָעֶרֶב פֹּה לֹא מִתְגַּנֵּב וְנִכְנָס בַּחֲשַׁי</p>
<p>עִם הֶחָתוּל;</p>
<p>הַלַּיְלָה לֹא קְטִיפָה רַכָּה, נִתְּנָה לָךְ שַׁי</p>
<p>לְשֵׁם חִתּוּל;</p>
<p>הָעֶרֶב פֹּה אֵינוֹ יוֹרֵד לַלֵּב, שׁוֹתֶה וּמוֹצֵץ</p>
<p>טִפּוֹת טִפּוֹת עֲדֵי תֻּמָּן;</p>
<p>וִילוֹן הַלַּיְלָה לֹא לְאַט נוֹפֵל וְחוֹצֵץ</p>
<p>בֵּין הַמְסֻמָּן וּמַה שֶּׁלֹּא סֻמָּן:</p>
<p>הָעֶרֶב פֹּה חוֹטֵף, רוֹגֵל, עוֹקֵד</p>
<p>מַגִּישׁ לַלֵּיל,</p>
<p>וְזֶה דוֹרֵס, שׁוֹחֵט,</p>
<p>קוֹבֵר וְסוֹתֵם אֶת הַגּוֹלֵל.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17078">https://benyehuda.org/read/17078</a></div></body>