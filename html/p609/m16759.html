<h1>בִּשְׁרַב תַּמּוּז</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>פָּרוּץ, עָתָק הַשֶּׁמֶשׁ עִם תַּמּוּז,</p>
<p>אַךְ מָה רַכָּה וְצוֹנְנָה סְבִיבָהּ הַתְּכֵלֶת,</p>
<p>נַפְשָׁם יָשִׁיבוּ בָּהּ כָּל עֵץ עָנֵף וְעֵץ גָּמוּז,</p>
<p>כָּל גֶפֶן הַמְאֻשְׁכֶּלֶת</p>
<p>וְכָל עָלֶה גַמְלוֹן צָרוּב, אֲשֶׁר לַמּוּז:</p>
<p>וְנַפְשְׁךָ, אָדָם, אַף הִיא בָּהּ מִצְטַלֶּלֶת.</p>
<p>אַךְ יֵשׁ בְּצָהֳרֵי יוֹם וּמִמִּדְבַּר עֲרָב</p>
<p>דּוּמָם תִּזְחַל־תִּלְחַךְ לַהֶבֶת,</p>
<p>זֶה רוּחַ הַשָּׁרָב,</p>
<p>אֲשֶׁר תַּכֶּה הַתְּכֵלֶת בְּצַהֶבֶת</p>
<p>וּשְׂרִיד הַלַּחְלוּחִית שֶׁבַּשְּׁלוּלִית חָרַב</p>
<p>וְשָׁוְא לְשׁוֹן כְּלָבִים לְנַחַל מִשְׁתַּרְבֶּבֶת.</p>
<p>נִבַּטְתָּ שָׁמַיְמָה – הֵם הָפְכוּ לִנְחשֶׁת,</p>
<p>לָאָרֶץ – הִיא רוֹבֶצֶת עֲלֵפָה</p>
<p>מֵאֵין אֲשֶׁר כַּד מַיִם בַּצָּמָא לָהּ יוֹשֶׁט;</p>
<p>אֲזַי מִסֶּלַע אַרְצְךָ אוֹ מִסִּתְרַת כֵּפָהּ</p>
<p>תִּזְעַק עִם הַצּוֹמֵחַ וְהַחַי מִיבשֶׁת:</p>
<p>“נַפְשִׁי כְּאֶרֶץ עֲיֵפָה”, “נַפְשִׁי כְּאֶרֶץ עֲיֵפָה”.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16759">https://benyehuda.org/read/16759</a></div></body>