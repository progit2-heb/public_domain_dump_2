<h1>אֶל רוֹעֵי עֲדָרִים</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>פָּשָׂה בָּכֶם הָרִקָּבוֹן,</p>
<p>פָּשְׂתָה טֻמְאָה;</p>
<p>הִנֵּה יָמִים בָּאִים — וְכוֹס עָוֹן</p>
<p>תִּשְׁתּוּ עֲדֵי תֻּמָּהּ.</p>
<p>עִם אֵיד הָעָם סְבָאתֶם יֵינוֹת טוֹבִים,</p>
<p>זְלַלְתֶּם יוֹנִים צְלוּיוֹת;</p>
<p>הִנֵּה אֲנִי אֶקְרָא עַל הַסּוֹבְאִים</p>
<p>חַג אֲבָנִים קְלוּיוֹת.</p>
<p>בְּיוֹם הָאֵיד — בָּעָם שְׁלַחְתֶּם לָשׁוֹן,</p>
<p>שְׁלַחְתֶּם חִצִּים שְׁנוּנִים;</p>
<p>הִנֵּה אֲנִי אָבוֹא רִאשׁוֹן —</p>
<p>לְהַכְרִית לְשׁוֹן זְנוּנִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16957">https://benyehuda.org/read/16957</a></div></body>