<h1>עִם חָבֵר עַל עִנְבֵי בֵּית־אַלְפָא</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>קֻפַּח בְּךָ כְּבָר חוּשׁ הַטַּעַם</p>
<p>וְיִצְרְךָ כְּיֵצֶר דָּג;</p>
<p>חִכְּךָ – כְּמוֹ עָשׂוּי מִשַּׁעַם</p>
<p>שֶׁעוֹשִׂים מִמֶּנּוּ פְּקָק.</p>
<p>אַתָּה שָׁכַחְתָּ טַעַם מֶתֶק,</p>
<p>גַּם לִמְרִירוּת אֵינְךָ רָגִישׁ;</p>
<p>וְלֹא צָרִיךְ כְּבָר חָח אוֹ מֶתֶג</p>
<p>אֶל פֶּתַח פִּיךָ לְהַגִּישׁ.</p>
<p>אַךְ אֲנִי – עוֹד בַּעַל יֵצֶר</p>
<p>וְלֹא אֶעֱזֹב דַּרְכֵי “רָשָׁע”;</p>
<p>חֲבָל שֶׁאֵין לִי יוֹרֵשׁ עֶצֶר</p>
<p>לִמְסֹר לוֹ זֹאת בְּתוֹרָשָׁה.</p>
<p>אַתָּה מְרַחֵם עָלַי בְּעֶצֶב,</p>
<p>לֵאמֹר: "אַתָּה ‘יָרֹק’, ‘תָּמִים’ ";</p>
<p>אֲנִי עוֹנֶה לְךָ בְּקֶצֶב:</p>
<p>“אַתָּה זָקוּק לְרַחֲמִים”.</p>
<p>אֲנִי – לִבִּי עוֹד לֹא שִׁכַּלְתִּי</p>
<p>וּתְמִימוּתִי עוֹד לֹא חָלְפָה;</p>
<p>שִׁלְשׁוֹם נִדְלַקְתִּי עֵת אָכַלְתִּי</p>
<p>עֲנָבִים מִבֵּית־אַלְפָא.</p>
<p>הַשָּׁנָה, אוֹמְרִים, הִקְדִּימָה</p>
<p>בֵּית־אַלְפָא אֶת עֵין־חָרוֹד;</p>
<p>וּבִגְרוּשׁ “תְּנוּבָה” הֵרִימָה</p>
<p>לִי אֶשְׁכּוֹל בְּשַׂקִּיק וָרֹד.</p>
<p>וְאָכַלְתִּי וְלֹא שָׂבַעְתִּי</p>
<p>אַךְ בֵּרַכְתִּי בְּשִׂמְחָה;</p>
<p>וְאֶשְׁכּוֹלִי, אֲהָהּ, נִשְׁבַּעְתִּי,</p>
<p>לֹא חָלַקְתִּי כְּלָל עִמְּךָ.</p>
<p>כִּי אַתָּה כְּבָר שְׁכוּחַ טַעַם,</p>
<p>רֵיחֲךָ כְּבָר סָר וּפָג;</p>
<p>אַךְ אֲנִי – פַּעַם בְּפַעַם</p>
<p>מִתְחַדֵּשׁ עָלַי כָּל חַג.</p>
</blockquote>
<p>הארץ, 16.6.1932</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16786">https://benyehuda.org/read/16786</a></div></body>