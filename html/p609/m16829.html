<h1>[עַד עַתָּה פִּלַּלְתִּי אֵלַיִךְ]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עַד עַתָּה פִּלַּלְתִּי אֵלַיִךְ,</p>
<p>מֵעַתָּה תְּפַלְּלִי אֵלָי;</p>
<p>וּתְבַקְשִׁינִי בְּגוּפֵךְ וּלְבָבֵךְ,</p>
<p>כִּי אֶהֱיֶה לָךְ לַאֲדֹנָי.</p>
<p>וְעִם הָנֵץ הַשַּׁחַר תִּכְרָעִי</p>
<p>וְיִחַלְתְּ לְהִתְגַּלּוּת הַשֵּׁם:</p>
<p>וּמַה שֶּׁחָסַרְתְּ לֹא יְמַלְּאוּ</p>
<p>לֹא עַם וְלֹא אָח וְלֹא אֵם.</p>
<p>וְעִם רֶדֶת הַלַּיְלָה בָּאֹהֶל</p>
<p>וְעָלִית עַל יְצוּעֵךְ בִּדְמִי;</p>
<p>וּבִשְׁנַת נְדוּדַיִךְ תְּגַמְגְּמִי</p>
<p>צֵרוּפֵי אוֹתִיוֹת שֶׁל שְׁמִי:</p>
<p>אַיֶּךָּ, אֲדוֹנִי וְאִישִׁי,</p>
<p>קְרָאתִיךָ מִיּוֹם וּמִלֵּיל;</p>
<p>וְחָרַדְתְּ לְכָל־קוֹל וּלְכָל־נִיעַ,</p>
<p>וְאֶת־לִבֵּךְ מָסַרְתְּ לְכָל־צֵל.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16829">https://benyehuda.org/read/16829</a></div></body>