<h1>[סוֹד מְעֻטָּף סוֹד נִתְעַרְטֵל מֵחִתּוּלוֹ]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>סוֹד מְעֻטָּף סוֹד נִתְעַרְטֵל מֵחִתּוּלוֹ,</p>
<p>עוֹד בִּמְעֵי הָאֵם לוֹ דְמוּת הַצְּנֵפָה,</p>
<p>נוֹקֵב יִתּוּש מַר בְּדַעְתּוֹ הָרוֹפֵפָה:</p>
<p>כַּסּוּ עֶרְוַת אִישׁ, וְלֹא – כַּסּוּהוּ כֻּלּוֹ.</p>
<p>מֵעֲלֵי תְאֵנָה תָּפְרוּ לוֹ חֲגוֹרוֹת,</p>
<p>אוֹ מֵאֶרֶג יָקָר – כְּתֹנֶת פַּסִּים;</p>
<p>אֶחָד הֵם הַמְכֻסִּים וְהַמְכַסִּים –</p>
<p>וַיְכַסּוּהוּ כֻּלּוֹ מְחוֹקְקֵי הַדּוֹרוֹת.</p>
<p>בְּנֵס יֵשׁוּעַ בָּא, וּמֹשֶׁה מֵת בְּסוֹדוֹ,</p>
<p>מִזְרָח הֵלִיט קְלוֹן הָאִישׁ וּכְבוֹדוֹ,</p>
<p>לֹא נִגְלָה שָׁם הַחֹמֶר הַהִיּוּלִי;</p>
<p>אַךְ גַּם שָׁם כְּבָר פַּךְ הַשֶּׁמֶן פּוֹחֵת,</p>
<p>דְּקוּרַת פִּגְיוֹן תְּלוּיָה הַפָּרֹכֶת,</p>
<p>וְהַשָּׂטָן שׂוֹחֵק שְׂחוֹקוֹ הַהִתּוּלִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17210">https://benyehuda.org/read/17210</a></div></body>