<h1>אַחַי הַצְּעִירִים</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אַחַי הַצְּעִירִים,</p>
<p>בְּנֵי צִיּוֹן הַיְקָרִים,</p>
<p>הֲלוּמֵי מִנִּי אוֹר, מֵאֲוִיר הֶהָרִים.</p>
<p>לְהוּבֵי מַבָּטִים</p>
<p>וּדְקוּלֵי הַקּוֹמָה,</p>
<p>אֲשֶׁר הֶמְיַתְכֶם, הַמְּתוּקָה לִי, דּוֹמָה</p>
<p>לְהֶמְיַת גֵּאוּתָם</p>
<p>שֶׁל גַּלֵּי אֲגַמִּים,</p>
<p>וּשְׂפַתְכֶם הָעִבְרִית – כְּגַחֲלֵי רְתָמִים</p>
<p>תָּמִיד מְלֻבּוֹת,</p>
<p>לוֹחֲשׁוֹת, בּוֹעֲרוֹת;</p>
<p>מָה אָהַבְתִּי אֶתְכֶם, נְעָרִים וּנְעָרוֹת,</p>
<p>כִּי אָרִיחַ בָּכֶם</p>
<p>מֶרְחֲבֵי הַמִּדְבָּר,</p>
<p>אַךְ גַּם רֵיחַ גַּנִּים וְסוֹד שִׂיחַ נִיד בָּר.</p>
<p>אִם שָׁלוֹם אַהֲבְתֶּם</p>
<p>וְחַיֵּי חֹפֶשׁ רָב</p>
<p>אַךְ יֶדְכֶם גַּם לְחֶרֶב לֻמְּדָה בְּיוֹם קְרָב;</p>
<p>וּבְשָׁלְחִי אֲלֵיכֶם</p>
<p>בִּרְכָתִי וּשְׁלוֹמִי</p>
<p>בְּשׁוּם חַג לְבוּשִׁי אוֹ אִם אֵבֶל גְּלוֹמִי –</p>
<p>הֵן יָדֹעַ אֵדַע,</p>
<p>כִּי כְּשֵׁם שֶׁמָּחָר</p>
<p>הַשֶּׁמֶשׁ יַעֲלֶה עַל צַמֶּרֶת וָהָר</p>
<p>בְּעִיר הָאֱלֹהִים,</p>
<p>בִּירוּשָׁלַיִם הָעִיר,</p>
<p>כֵּן יַפְצִיעַ הוֹדְכֶם וְיָפֵז וְיָאִיר</p>
<p>אֶת חַיֵּי יִשְׂרָאֵל</p>
<p>מִבַּחוּץ וּבִפְנִים</p>
<p>וְכָל עִיר וְכָל כְּפָר שֶׁבְּדָמֵינוּ נִבְנִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16728">https://benyehuda.org/read/16728</a></div></body>