<h1>שִׁיר לַתּוֹלַעַת</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>פִּצְחִי נָא, בַּת הַשִּׁיר, פִּצְחִי</p>
<p>בְּשֶׁבַח לַתּוֹלַעַת;</p>
<p>הֲרֵי תָּמִיד מִתּוֹךְ הַיְקוּם דּוֹלָה אַתְּ</p>
<p>כָּל הָעֲרַאי וְהַנִּצְחִי.</p>
<p>אִמְרִי לָהּ לַתּוֹלַעַת הַזְּעִירָה,</p>
<p>שֶׁעַל גְּחוֹנָהּ זוֹחֶלֶת:</p>
<p>בַּפְּצִירָה פִּים שֶׁלָּךְ, נוֹסְרָה בָּשָׂר וְשֶׁלֶד,</p>
<p>אַף אַתְּ נוֹצַרְתְּ לוֹמַר שִׁירָה.</p>
<p>תּוֹלַעַת זוֹ, הֲרַת מְזִמַּת הַבְּלַאי</p>
<p>וְכָל תְּפָרִים פּוֹרֶמֶת,</p>
<p>הִיא הִיא אֲשֶׁר רוֹקֶמֶת</p>
<p>חוּט הַשָּׁנִי בֵּין נֶצַח לַעֲרַאי.</p>
<p>כִּי הִיא, אַחְרֵי הַשְׁלֵם מַעֲשֵׂה רָקָב,</p>
<p>טִפְלוּת וָטֶפֶשׁ,</p>
<p>תַּחֲזִיר בְּדוּמִיָּה הַלְּבוּשׁ שֶׁעַל הַנֶּפֶשׁ</p>
<p>אֶל מַחְצַבְתּוֹ, לְהַשְׁלָמַת הַקָּו.</p>
<p>עֲשִׂי לָךְ, בַּת הַשִּׁיר, גּוּפִיף תּוֹלַעַת כְּחָלִיל</p>
<p>לִנְפֹּעַ בָּהּ אִמְרֵי הַשֶּׁפֶר:</p>
<p>הַשֶּׂגֶב לָךְ, הָפַכְתְּ אָדָם עָפָר וָאֵפֶר,</p>
<p>פָּרִיד, חָלֵף, אַךְ לֹא יַחֲלֹף כָּלִיל.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16677">https://benyehuda.org/read/16677</a></div></body>