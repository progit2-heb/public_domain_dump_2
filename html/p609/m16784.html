<h1>תִּלֵּי אֲבִיבִים...</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הִיא נִבְנְתָה מִשְּׁכוּנוֹת,</p>
<p>הִיא הָרְכְּבָה מִוְּעָדִים;</p>
<p>וְאַף בַּשָּׁנִים הַשְּׁחוּנוֹת</p>
<p>תָּפְחָה כְּבָצֵק עִם דְּרָדִים.</p>
<p>בָּנוּהָ יוֹצְאֵי גָּלֻיּוֹת</p>
<p>סִגְנוּנֵיהֶם קָשֶׁה לְתָאֵם;</p>
<p>צִלַּמְתָּ אוֹתָהּ עַל גְּלוּיוֹת –</p>
<p>דּוֹמֶה: מִצְטָרְפָה לְשָׁלֵם.</p>
<p>חֹק אֶחָד לַחָפְשִׁי וְחָרֵד,</p>
<p>לֶעָשִׁיר וּלְגוֹרֵף הַבִּיבִים;</p>
<p>אַךְ יֵשׁ, כִּי פִּתְאוֹם תִּתְפָּרֵד</p>
<p>תֵּל־אָבִיב לְתִלֵּי אֲבִיבִים…</p>
</blockquote>
<p>הארץ, 9.3.1934</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16784">https://benyehuda.org/read/16784</a></div></body>