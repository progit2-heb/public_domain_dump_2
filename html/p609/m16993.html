<h1>ש. בֶּן־צִיּוֹן</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בּוֹדֵד הוּא חַי וּמֵת בְּיִסּוּרָיו</p>
<p>וּבְעִצְּבוֹנוֹ עוֹד מִישֶׁהוּ אוּלַי כָּלַל,</p>
<p>אַךְ אַיֶּכָּה, אִישׁ קָרוֹב אוֹ הַמְּקֹרָב</p>
<p>אֶל הֶחָלָל?</p>
<p>יוֹמָם דָּרַךְ יָגֵעַ בְּגִתּוֹ</p>
<p>אֶת עֲנָבָיו</p>
<p>וּלְעֵת הָעֶרֶב הוּא בָּצַע יָחִיד פִּתּוֹ,</p>
<p>וּפַעַם גַּם קְרָאַנִי אֶל לֶחֶם עֲצָבָיו.</p>
<p>וְגַם נֶעֱזָב הָיָה מוּטָל בְּאֹהֶל הַמֵּתִים</p>
<p>כְּאִישׁ לְלֹא יָדִיד בִּמְלֹא תֵּבֵל;</p>
<p>רַק שְׁנֵי נֵרוֹת מְרַאֲשׁוֹתָיו – וַיִּהְיוּ כִּשְׁנֵי עֵטִים.</p>
<p>וְעֵט וָעֵט בְּפָמוֹטוֹ הִדְמִיעַ כְּאָבֵל.</p>
<p>הַגִּידָה, אָח קָרוֹב וְאָח רָחוֹק,</p>
<p>“נֶפֶשׁ רְצוּצָה” מִן הָרְצוּצוֹת:</p>
<p>מִי הִקְשִׁיב לָרֶצֶץ הָאַחֲרוֹן בְּעֵת שֶׁנָּח מָחוֹג</p>
<p>עַל רֶבַע אַחֲרֵי שְתַּיִם אַחֲרֵי חֲצוֹת?</p>
<p>הַגִּידָה, הַמְשֻׁכָּח וְהַמְפֻרְסָם,</p>
<p>אֶת תּוּגוֹתֶיךָ לְמִי הוֹרַשְׁתָּ וּמְסַרְתָּן?</p>
<p>וַ‏הֲצִוִּיתָ כִּי מִכְּלוֹת הַנֶּפֶשׁ כֻּלָּנוּ נְכֻרְסַם?</p>
<p>וּבַבְּדִידוּת? וּבַמְּרִירוּת? וּבַסַּרְטָן?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16993">https://benyehuda.org/read/16993</a></div></body>