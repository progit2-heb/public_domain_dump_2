<h1>בְּרַדְיוֹ תֵּל־אָבִיב</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>זֶה לֹא אֲנִי, זֶה צֵל צִלִּי, זֶה בֶּן־זוּגִי</p>
<p>הֻצַּג בְּעֶרֶב יוֹם אֶתְמוֹל אֶל מוּל הַקִּיר;</p>
<p>אוּלָם רָאִיתִי אֶת עַצְמִי, הִכַּרְתִּי אֶת חוּגִי;</p>
<p>יָחִיד עָמַדְתִּי בְּתָא, יָחִיד לִבְלִי מַכִּיר.</p>
<p>שִׁירֵי צִיּוֹן שָׁלַחְתִּי מִן הַכְּתָב</p>
<p>בָּרַדְיוֹ אֶל כָּל הָעִיר וְכָל בָּתֵּי קָפֶה,</p>
<p>אַך הַגִּידוּ לִי נָשִׁים, גְּבָרִים וָטַף;</p>
<p>מֶה הָיָה קוֹלִי? גָּמִישׁ, חָזָק, רָפֶה?</p>
<p>הַגִּידוּ לִי, הָיְתָה גַּם הַטְעָמָה</p>
<p>בְּ“דִקְלוּמִי” זֶה הָרִאשׁוֹן?</p>
<p>וְאַחֲרֵי אֲשֶׁר שְׁמַעְתֶּם, שֶׁ"מִכָּל הָאֲדָמָה</p>
<p>שָׂרְדָה רַק זֶרֶת לָנוּ" – אֲמַרְתֶּם עוֹד לִישׁוֹן?</p>
<p>וְכִי שֵׁם צִיּוֹן נָשָׂאתִי עַל שְׂפָתָי –</p>
<p>הַזְכַרְתֶּם, כִּי בְּכָל יְמֵי הֶחָג וְעַד הַיּוֹם הַזֶּה</p>
<p>עַל רֹאשׁ כָּל שִׂמְחַתְכֶם (שֶׁהָיְתָה גַּם שִׂמְחָתִי)</p>
<p>לֹא הַעֲלִיתֶם אֶת שֵׁם קִרְיַת דָּוִד עַל פֶּה?</p>
<p>שׁוֹטַטְתִּי בָּעִיר בְּחַגִּים וּבְמוֹעֲדִים,</p>
<p>יָחִיד הָלַכְתִּי, עָבַרְתִּי גַּם בַּסָּך.</p>
<p>אַךְ אֲהָהּ, הֵן חֶטְאֲכֶם כַּשָּׁנִי מַאֲדִים</p>
<p>וּכְמוֹ זִכְרוֹן “יְרוּשָׁלַיִם” מִלִּבְּכֶם נִשְׁכַּח.</p>
<p>אֶתְמוֹל בָּרַדְיוֹ עַל צִיּוֹן “דִּקְלַמְתִּי” אֶת שִׁירִי,</p>
<p>שׁוֹמְעַי שָׁמְעוּ קוֹלִי עֵת לֹא אֶשְׁמַע קוֹלָם;</p>
<p>הוֹי, מַה יָּקַרְתְּ לִי, תֵּל אָבִיב עִירִי,</p>
<p>אוּלָם כִּירוּשָׁלַיִם לֹא תִּהְיִי לִי עַד עוֹלָם.</p>
</blockquote>
<p>הארץ, 10.5.1932</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16774">https://benyehuda.org/read/16774</a></div></body>