<h1>[אֶפְשָׁר שֶׁזּוֹהִי אַגָּדָה]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֶפְשָׁר שֶׁזּוֹהִי אַגָּדָה</p>
<p>וְאֶפְשָׁר – שֶׁדְּבַר קַיָּמָא;</p>
<p>נִכְנַסְתִּי לִטְרַקְלִין בִּרְעָדָה,</p>
<p>נִצַּבְתִּי עַל פִּתְחוֹ בִּדְמָמָה.</p>
<p>וְטוֹבֵל הַטְּרַקְלִין בָּאוֹרוֹת,</p>
<p>כָּל־פָּנִים עַלִּיזִים וְזוֹרְחִים;</p>
<p>וּלְהֶמְיַת פְּסַנְטְרִינִים, כִּנּוֹרוֹת,</p>
<p>מְרַקְּדִים בִּמְחוֹלוֹת הָאוֹרְחִים.</p>
<p>וְנִכְנָס אָנֹכִי לִטְרַקְלִין</p>
<p>וּפוֹסְקִים לְרֶגַע הַקּוֹלוֹת,</p>
<p>הַכֹּל בָּאוֹרֵחַ מִסְתַּכְּלִין:</p>
<p>“וּמַה־לּוֹ לָזֶה וְלַמְּחוֹלוֹת”.</p>
<p>– "לֹא בָּאתִי לְחַלֵּל אֶת־חַגְכֶם,</p>
<p>הוֹרוּנִי – וְאֶהְיֶה שָׂמֵחַ".</p>
<p>וְשֵׁנִית הַמְּחוֹלוֹת מִתְלַקְּחִים,</p>
<p>וְנִשְׁכָּח מִלֵּב הָאוֹרֵחַ.</p>
<p>מַנְגִּינַת הַפְּסַנְטֵר רוֹעֶשֶׁת</p>
<p>וּפִתְאוֹם דְּבַר־מָה מִזְדַּעְזֵעַ;</p>
<p>לִרְעוּתָהּ הָעַלְמָה לוֹחֶשֶׁת:</p>
<p>“חֲבַל עַל אַקָּרְדְּ הַגֹּוֵעַ”.</p>
<p>הַטְּרַקְלִין מִתְרוֹקֵן מֵאָדָם,</p>
<p>אַקָּרְדִּים מִסְתַּלְּקִים וּפוֹסְקִים,</p>
<p>וְשׁוֹלְחִים הָאוֹרְחִים מֶבָּטָם</p>
<p>הָאַחֲרוֹן בְּפָנַי – וְשׁוֹתְקִים.</p>
<p>לוֹקֵחַ אֲנִי אֶת־כִּנּוֹרִי,</p>
<p>וּבְפִנַּת הַטְּרַקְלִין בַּחֲשֵׁכָה</p>
<p>מְנַגֵּן אֲנִי אֶת־מִזְמוֹרִי,</p>
<p>מִזְמוֹרוֹ שֶׁל מְנַגֵּן חֵלֵכָה.</p>
<p>נְגִינָתִי בַּחֲשֵׁכָה גוֹסֶסֶת</p>
<p>מֵיתָרִי עֲדֶן מִזְדַּעְזֵעַ;</p>
<p>הָעַלְמָה עֲדֶנָּה לוֹחֶשֶׁת:</p>
<p>“חֲבַל עַל אַקָּרְדְּ הַגֹּוֵעַ”…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16881">https://benyehuda.org/read/16881</a></div></body>