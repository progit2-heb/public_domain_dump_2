<h1>[הַמַּעֲלוֹת הָרוֹעֲדוֹת תַּחַת כַּף רַגְלִי]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הַמַּעֲלוֹת הָרוֹעֲדוֹת תַּחַת כַּף רַגְלִי — הַגִּידִי,</p>
<p>לְאָן הֵן מוֹבִילוֹת.</p>
<p>הָרַעַשׁ הַהוֹלֵךְ מֵעִמְקֵי הַהֵיכָל — הַגִּידִי, מַה־טִּיבוֹ:</p>
<p>אִם תְּפִלּוֹת</p>
<p>מַלְאָכִים, הָעוֹמְדִים וְנֶהֱנִים מִזִּיווֹ</p>
<p>שֶׁל עוֹלַם הֲזָיָה אָנֹכִי שׁוֹמֵעַ, אוֹ אוּלַי הַקּוֹלוֹת</p>
<p>מִתְפָּרְצִים מִפִּיּוֹת הָרוּחוֹת הַמְחַבְּלִים,</p>
<p>הַיּוֹצְאִים עִם כְּנוּפְיָה שֶׁל לִילִיּוֹת שְׁחוֹרוֹת בִּמְחוֹלוֹת</p>
<p>וּשְׂמֵחִים בִּפְרִיצוּת עַל חָרְבַּן עוֹלָמוֹת וְעַל הַמִּתְאַבְּלִים</p>
<p>עֲלֵיהֶם? — צֵל אִישׁ עֲטוּף שְׁחוֹרִים מִתְהַלֵּךְ בַּמָּבוֹא; הַגִּידִי,</p>
<p>אִם אָרִים אֶת־צְעִיפוֹ הַשָּׁחוֹר</p>
<p>מֵעָלָיו, וְאֶשְׁאַל לְפִתְרוֹן עֲתִידִי —</p>
<p>וּלְאֵלִי?</p>
<p>מִי יַעֲרֹב לִי לֶכֶת לְמַעְלָה</p>
<p>וְלָשׁוּב לְאָחוֹר</p>
<p>מִי יַעֲרֹב, וּמִי יִשְׁמַע בְּדִמְמַת קוֹלִי</p>
<p>בְּחֶשְׁכַּת הַלַּיְלָה?</p>
<p>וּבַלַּיְלָה הַזֶּה, יְחִידָתִי, אַל תֵּלְכִי מֵעִמִּי, לַוִּינִי,</p>
<p>כִּי אוּלַי אֶת־קוֹלוֹת הַלַּיְלָה וְרָזָיו תָּבִינִי…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16836">https://benyehuda.org/read/16836</a></div></body>