<h1>לִפְנֵי שֵׁנָה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עַל שֻׁלְחָנִי קַרְקֶפֶת אֵשׁ דּוֹלֶקֶת</p>
<p>וּלְשׁוֹן שָׁעוֹן תִּמְנֶה יָמַי עַד קֶצֶו;</p>
<p>בַּחֲצוֹת הַלֵּיל יָדִי בּוֹרֶרֶת לֶקֶט,</p>
<p>פֵּאָה וְשִׁכְחָה בִּשְֹדוֹת הֶגְיוֹן הָעֶצֶב.</p>
<p>וְהַיָּרֵחַ דֹּם יָשׁוּט בַּשַּׁחַק</p>
<p>וְדֹק עָבִים עָלָיו פָּרוּשֹ כְּבָדֶל;</p>
<p>נַחֵשׁ, מָאוֹר לָקוּי, מִדַּת הָרַחַק</p>
<p>שֶׁבֵּין הֱיוֹת אָדָם לְבֵין הֶחָדֶל.</p>
<p>וּמִמּוּלִי – לִבְנַת מִטָּה מֻצַּעַת,</p>
<p>לִבְלוּב חֵיקָהּ גּוֹהֶה תְּלָאָה וָלָבֶט;</p>
<p>אַף אִם אֵדַע: מִן שְׁנָת עַד מוּת אַךְ צַעַד –</p>
<p>אֲנִי פּוֹרֵשׁ לִישׁוֹן, אֲנִי עָיֵף עַד מָוֶת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16991">https://benyehuda.org/read/16991</a></div></body>