<h1>הִשְׁבַּעְתִּיכֶן</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּנוֹת יְרוּשָׁלַיִם.</p>
<p>הִשְׁבַּעְתִּיכֶן:</p>
<p>אִם בַּצָּהֳרַיִם</p>
<p>לֹא מְצָאתֶן אוֹתוֹ עִם צֹאן אֲבִיכֶן,</p>
<p>וְאִם לֹא יָלִין בַּכֶּרֶם</p>
<p>וּבַגֹּרֶן,</p>
<p>וְנַחֲלָתוֹ נֻטְּשָׁה בְּטֶרֶם</p>
<p>נֻטַּשׁ הָאַשְׁבֹּרֶן –</p>
<p>וְהַעֲלִיתֶן אוּדִים,</p>
<p>וְחִפַּשְׂתֶּן בִּמְעָרוֹת וְכוּכִים,</p>
<p>וּבֵין שְׁיָרֵי עַמּוּדִים</p>
<p>אֶת שֶׁרִפַּדְתֶּן בַּתַּפּוּחִים.</p>
<p>וְאִם חַי עוֹד, וַאֲמַרְתֶּן אֶל דּוֹד לִבְּכֶן,</p>
<p>אֲשֶׁר יָקוּם וְיִטַּע</p>
<p>גְּפָנִים וְטִפְּחָן</p>
<p>וְקִנֵּב עֲנָבָה בְּעִתָּהּ.</p>
<p>וְאִם מֵת הוּא וְהַעֲלִיתֶן אוֹתוֹ מִכּוּכוֹ.</p>
<p>וְשִׁטַּחְתֶּן לְעֵינֵי הַשֶּׁמֶשׁ עֲצָמָיו</p>
<p>אוּלַי תִּפְרַח רוּחוֹ</p>
<p>מֵרֵיחַ שִׁמְשׁוֹ וּתְכֵלֶת שָׁמָיו,</p>
<p>וּמִנְּשִׁיקוֹת פִּיכֶן</p>
<p>עֶרֶב, בֹּקֶר וְצָהֳרַיִם;</p>
<p>הִשְׁבַּעְתִּיכֶן,</p>
<p>בְּנוֹת יְרוּשָׁלָיִם.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17056">https://benyehuda.org/read/17056</a></div></body>