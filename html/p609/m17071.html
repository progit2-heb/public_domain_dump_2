<h1>כָּל עֲרֵמָה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כָּל עֲרֵמָה מֵעֲרֵמוֹת</p>
<p>רוֹבֶצֶת כָּאן מִרְבַּץ־פְּצָעִים וּכְהַר־אֵימוֹת</p>
<p>עַל דֶּרֶךְ מִקְדָּשִׁי הַמְּעַט,</p>
<p>אֲשֶׁר נִגְזַר עָלַי שִׁבְעִים הִמּוֹט</p>
<p>אוֹ הִנָּפֵץ כָּרַעַם וְכַחֲזִיז</p>
<p>אֶל צוּק, אֶל זִיז,</p>
<p>וְעַד מוֹתִי</p>
<p>שֶׁלֹּא לִרְאוֹת מִתַּחַת אֲבָנֶיהָ – אַדְמָתִי.</p>
<p>וְגַם אֶפְשָׁר שֶׁעֲרֵמוֹת הָאֲבָנִים</p>
<p>צָבְרוּ אָבוֹת, צוֹבְרִים בָּנִים</p>
<p>לִרְגֹּם בָּהֶן עַל סַף חֲדַר אִמִּי</p>
<p>אֶת הַנָּבִיא הַמִּתְהַלֵּךְ עִמִּי,</p>
<p>אֲשֶׁר אַגַּב דְּבָרוֹ אֶת אַבְנֵיהֶם רֹאשׁוֹ יִקְלֹט</p>
<p>וְנָפַל נָבִיא לְקוֹל תְּרוּעַת הֶדְיוֹט.</p>
<p>וְעוֹד אֶפְשָׁר שֶׁהִתְפָּרֵק כָּאן הָעוֹלָם</p>
<p>אֶת מִטְעָנוֹ: אַבְנֵי כָּל לֵב, אַנְחַת כָּל עָם,</p>
<p>לָשִׂים אוֹתָן בְּתוֹךְ כֶּלְיִי וְעַל כְּתֵפִי</p>
<p>וְלָשֵׂאת עָלַי כֵּפִים לֹא לִי כִּנְשׂוֹא כֵּפִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17071">https://benyehuda.org/read/17071</a></div></body>