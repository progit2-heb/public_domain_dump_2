<h1>[שְׁנֵי שְׁעָרִים לַטְּרַקְלִין]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שְׁנֵי שְׁעָרִים לַטְּרַקְלִין</p>
<p>מִזֶּה וּמִזֶּה,</p>
<p>וְהָאֶחָד הוּא שַׁעַר הַדְּמָעוֹת,</p>
<p>וְשַׁעַר הַשְּׂמָחוֹת יִקָּרֵא לַשֵּׁנִי.</p>
<p>וּבִשְׁתֵּי דְרָכִים נִכְנַסְנוּ,</p>
<p>אֲנִי בְּדֶרֶךְ הַדְּמָעוֹת</p>
<p>וְאַתְּ בְּזוֹ שֶׁל הַשְּׂמָחוֹת.</p>
<p>וְהַטְּרַקְלִין אָרֹךְ וְהַדִּמְדּוּמִים תּוֹסְסִים בּוֹ,</p>
<p>הַזְּרִיחוֹת עִם הַשְּׁקִיעוֹת,</p>
<p>וְהוּא צַר, וְאֵיךְ לֹא נִפָּגֵשׁ –</p>
<p>וַנִּפָּגֵשׁ,</p>
<p>אַךְ לֹא הִשְׁגַּחְנוּ זֶה בָּזוֹ,</p>
<p>וּבְעָבְרֵנוּ –</p>
<p>אַתְּ אָצַלְתְּ עָלַי מִשְּׂשׂוֹנֵךְ</p>
<p>וַאֲנִי עָלַיִךְ – מֵעִצְּבוֹנִי;</p>
<p>וְנִפְרַדְנוּ מִתּוֹךְ שְׁתִיקָה,</p>
<p>וּבִשְׁתֵּי דְרָכִים יָצָאנוּ.</p>
<p>שְׁנֵי שְׁעָרִים לַטְּרַקְלִין.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16808">https://benyehuda.org/read/16808</a></div></body>