<h1>בְּאֵר חָפַרְנוּ בְּוַאדִי חַוַארַאת</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<p>(מִתּוֹךְ פִּרְקֵי הֶעָמָל)</p>
<blockquote>
<p>בְּאֵר חָפַרְנוּ בְּוַאדִי חַוַארַאת</p>
<p>שֶׁכֵּן מַיִם בְּשֶׁפַע מַעֲמַקֶּיהָ אוֹצְרִים,</p>
<p>אַךְ הֵם מִתְעַלְּמִים</p>
<p>מֵחוֹרְשִׁים וְקוֹצְרִים</p>
<p>וּמְאַלְּמִים;</p>
<p>וַאֲנִי מֹשֶׁה, וַאֲנִי מָרְדְּכַי,</p>
<p>נִשְׁבַּעְנוּ לְהַשְׁקוֹת אֶת אַדְמוֹת הַצְּחִיחַ,</p>
<p>כֹּה לֶחָי, כֹּה לֶחָי</p>
<p>עִם חֶבְלֵי הַמָּשִׁיחַ.</p>
<p>בְּאֵר חָפַרְנוּ בְּוַאדִי חַוַארַאת.</p>
<p>בַּבְּאֵר עָמַדְנוּ בְּוַאדִי חַוַארַאת</p>
<p>וְעִם שֶׁמֶשׁ לוֹהֶטֶת</p>
<p>בִּיקוֹד צָהֳרַיִם –</p>
<p>חִיל יֹאחֲזֶנּוּ וָרֶטֶט</p>
<p>בַּעֲלוֹת בְּאַפֵּנוּ קְדֻשַּׁת רֵיחַ מַיִם.</p>
<p>אַךְ, אֲהָהּ, גּוּשׁ עָפָר שֶׁנִּתַּךְ מֵאֵל מַעְלָה</p>
<p>כִּסָּמוֹ כְּהָר – וַנְּהִי בַּצָּהֳרַיִם כִּבְמַאְפֵּלְיַּת הַלַּיְלָה,</p>
<p>הוֹי קְחוּ, חֲבֵרִים, שְׁנֵי מַעְדֵּרִים חֲדָשִׁים</p>
<p>בְּאַחַת יֶדְכֶם תַּחְפְּרוּנוּ מִתּוֹךְ הַמַּפֹּלֶת</p>
<p>וְאַחַת מַעֲמִיקָה בְּחוֹלוֹת וּטְרָשִׁים</p>
<p>לְמַעַן מַיִם לַצֹּאן וְלַיֶּלֶד.</p>
<p>כִּי נִשְׁבַּעְנוּ: לְעֵת הָעַרְבַּיִם</p>
<p>יַעֲלוּ וְיָשֹׁקּוּ הַמַּיִם.</p>
<p>בְּאֵר חָפַרְנוּ בְּוַאדִי חַוַארַאת.</p>
</blockquote>
<p>הארץ, 15.6.1934</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16787">https://benyehuda.org/read/16787</a></div></body>