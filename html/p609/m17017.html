<h1>צַהֲלִי</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>צַהֲלִי מִלֵּב שָׂמֵחַ,</p>
<p>תֵּל־אָבִיב עַל כָּל עַמָּהּ,</p>
<p>כִּי נַהֲפֹךְ כְּגַן פּוֹרֵחַ</p>
<p>כָּל מִגְרָשׁ בָּךְ, כָּל אַמָּה;</p>
<p>וְיַרְחִיב נָא כָּל אוֹרֵחַ</p>
<p>גְּבוּלוֹתֶיהָ פִּי כַּמָּה</p>
<p>וּבְיָמֵינוּ תִּשְׁתַּטֵּחַ</p>
<p>לְאָרְכּוֹ שֶׁל כָּל יַמָּהּ.</p>
<p>אַךְ נִשְׂמַח בִּימֵי חַגֵּינוּ,</p>
<p>אַךְ נַעֲבֹד בִּימוֹת הַחֹל,</p>
<p>וְנַשְׁכִּין בְּצֵל גַּגֵּנוּ</p>
<p>שִׁיר עָמָל עִם שִׁיר מָחוֹל.</p>
<p>יִתְבָּרֵךְ נָא זֶה הַטֹּרַח,</p>
<p>שֶׁהָשְׁקַע בְּעִיר מַחְמָל</p>
<p>וְיָשֹׁק כְּכָל הַצֹּרֶךְ</p>
<p>מֵ“עוֹלִים” כָּל הַנָּמָל;</p>
<p>אַף יוּבָא מָמוֹן שֶׁל קֹרַח</p>
<p>בִּסְפִינָה וְעַל גָּמָל</p>
<p>וְעָשִׂינוּ יַחַד “כּוֹרֵךְ”</p>
<p>שֶׁל הַהוֹן וְהֶעָמָל.</p>
<p>אַךְ נִשְׂמַח בִּימֵי חַגֵּינוּ,</p>
<p>אַךְ נַעֲבֹד בִּימוֹת הַחֹל,</p>
<p>וְנַשְׁכִּין בְּצֵל גַּגֵּנוּ</p>
<p>שִׁיר עָמָל עִם שִׁיר מָחוֹל.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17017">https://benyehuda.org/read/17017</a></div></body>