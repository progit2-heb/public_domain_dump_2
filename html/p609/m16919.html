<h1>[כָּךְ שָֹחַקְתִּי אֶל הָעוֹלָם]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כָּךְ שָֹחַקְתִּי אֶל הָעוֹלָם;</p>
<p>צְחוֹק אַתָּה לִי, עוֹלָם קָטָן,</p>
<p>שֶׁלֹּא אֵדַּע מִי יְצָרְךָ,</p>
<p>אַף לֹא מַלְאָךְ, אַף לֹא שָֹטָן.</p>
<p>וְתפְלוּתוֹ וּתְפִלּוֹתָיו</p>
<p>וְצִדְקוֹתָיו וַחְַטָאָיו.</p>
<p>אֲשֶׁר כֻּלָּם הֵם שְׁאוּלִים,</p>
<p>וּלְפֵרוּרֵי כֶּלֶב רָעֵב.</p>
<p>רוֹצֶה לִמְרֹד – הוֹלֵךְ לִשְׁאוֹל</p>
<p>בְּקָרַחְתּוֹ וּבְגַבַּחְתּוֹ;</p>
<p>מַלְכוּת תַּאֲוָה לוֹ נִתָּנָה</p>
<p>וְלֹא מָשַׁל בְּמַמְלַכְתּוֹ,</p>
<p>וְאִם נוֹאַשׁ מֵהָאָדָם</p>
<p>בִּקֵּשׁ אֵמוּן לוֹ בָּאֵלִים;</p>
<p>וְהַחַיִּים כִּי רִמּוּהוּ –</p>
<p>יָצַר לוֹ הַזָיַת־חוֹלֵם.</p>
<p>וְאִם נְשֵׁה כֹּחַ. אָנוּשׁ –</p>
<p>לַשָּׁמַיִם עֵינָיו כָּלוֹת;</p>
<p>וְלָאָדָם אִם לֹא יָשִׁיר –</p>
<p>שָׁר לְכוֹכָב וְלְמַזָּלוֹת.</p>
<p>וְהָעוֹלָם הָיָה תֹּהוּ</p>
<p>וּבָאֶפֶס כֻּלּוֹ צָלַל;</p>
<p>וּמִתְּהוֹם הַתֹּהוּ־בֹּהוּ</p>
<p>הִצִּיל אֵלוֹ רַק לְשָׁלָל.</p>
<p>כָּךְ שָֹחַקְתִּי עַל הָעוֹלָם:</p>
<p>צְחוֹק לִי אַתָּה, עוֹלָם רָקוּב,</p>
<p>אֲשֶׁר יָצַר לוֹ אֱלִילִים</p>
<p>וְלֹא יָצַר אָדָם זָקוּף.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16919">https://benyehuda.org/read/16919</a></div></body>