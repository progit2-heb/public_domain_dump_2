<h1>[מְנוֹרַת שֶׁמֶן תָּאִיר פְּנֵי שֻׁלְחָנִי]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מְנוֹרַת שֶׁמֶן תָּאִיר פְּנֵי שֻׁלְחָנִי,</p>
<p>קְרוּעֵי תַכְרִיךְ, חֲבִילוֹת חֲבִילוֹת</p>
<p>כְּרָכִים שֶׁל הוֹמֵירוּס וְשֶׁל תַּלְמוּד בַּבְלִי הַכַּרְסָנִי</p>
<p>אֵלּוּ עַל גַּב אֵלּוּ מִתְגַּבְּבוֹת, מַאֲפִילוֹת.</p>
<p>אֶפְתַּח דִּבְרֵי חוֹל וְדִבְרֵי מוּסָר</p>
<p>אִילִיַּאדָה וְסֵפֶר תַּנְיָא;</p>
<p>מִדַּף לְדַף לִי עוֹלָם חַי יְבֻשָּׂר</p>
<p>וְצִפֳרֵי כְּתָב מְבִיאוֹת לִי מִשָּׁם אַפְסַנְיָה.</p>
<p>אֶקְרָא אֶקְרָא אֶת־הַסְּפָרִים הַנּוֹשָׁנִים</p>
<p>עִם הַחֲדָשִׁים;</p>
<p>מִדּוֹר לְדוֹר אֲטַיֵּל, מֵאֶרֶץ אָבוֹת אַרְצָה בָּנִים</p>
<p>וּמִמִּקְדָּשִׁים לְמִקְדָּשִׁים.</p>
<p>וְאֶעֱשֶׂה מַה־שֶּׁעָשָׂה מוֹרִי רַבִּי,</p>
<p>עַמּוּד עַמּוּד אֶקְרָא וּבְשׁוּלֵיהֶם אָעִיר</p>
<p>הֶעָרוֹתַי בַּחֲסִידוּת, וּמְכֻפָּף גַּבִּי</p>
<p>אֲשַׁקֵּר בְּנֹסַח יָשָׁן: אֲנִי הַקָּטָן, הֶעָנָו וְהַצָּעִיר.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16858">https://benyehuda.org/read/16858</a></div></body>