<h1>[נָגֹל קְלָף צָחוֹר עַל פְּנֵי הָאֲדָמָה]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>נָגֹל קְלָף צָחוֹר עַל פְּנֵי הָאֲדָמָה</p>
<p>וְנֶחְשָׂף הַפְּנִים שֶׁבַּקְּלָף;</p>
<p>יָרַד כְּרוּב עָטוּף בְּטַלִּית שֶׁל תְּכֵלֶת</p>
<p>לְבָרֵךְ עַל קְדֻשַּׁת הַכְּתָב.</p>
<p>אָתָא הָעוֹרֵב וַיִּנְעַץ אֶת־חֶרֶט</p>
<p>חַרְטֻמּוֹ הַשָּׁחוֹר בַּפְּנִים –</p>
<p>חָרַד הַכְּרוּב עַל הַקֶּרַע בַּיְרִיעָה</p>
<p>וַיָּשָׁב בִּרְתֵת לֵאלֹהִים…</p>
<p>גְּוִילִים לַבְנוּנִים מִתְפַּשְׁטִים בָּרְחוֹבוֹת –</p>
<p>זֶה שֶׁלֶג שֶׁל שַׁחֲרִית בִּשְׁבָט;</p>
<p>עֻלָּה, מֶלְתַּחְתָּהּ בְּיָדָהּ, הוֹלֶכֶת</p>
<p>אֶל בֵּית הָאוּלְפָּנָא לְאָט.</p>
<p>צַעַד וָצַעַד – וְנֶחְרָת כְּתָב חִוֵּר</p>
<p>לְאֹרֶךְ לַבְנוּנִית הַשְּׁבִיל;</p>
<p>נִשְׁקָף אָנֹכִי בָּאֶשְׁנָב וְקוֹרֵא</p>
<p>אֶת־חֲרוּזֵי הַשַּׁחְרוּת עַל גְּוִיל.</p>
<p>וּמֵאַכְסַנְיוֹת בָּרְחוֹבוֹת הוֹמִיּוֹת</p>
<p>מִתְפָּרְצוֹת הַזּוֹנוֹת בִּיעָף;</p>
<p>דּוֹרְכוֹת עַל כִּתְבֵי הַשֶּׁלֶג וּמְטַמְּאוֹת</p>
<p>אֶת־דְּבַר אֲדֹנָי עַל הַקְּלָף…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16898">https://benyehuda.org/read/16898</a></div></body>