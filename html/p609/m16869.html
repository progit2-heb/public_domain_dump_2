<h1>[הוֹי מֶרְחָבִים עוֹמְמִים]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הוֹי מֶרְחָבִים עוֹמְמִים</p>
<p>שֶׁל נַפְשִׁי צְמֵאַת אֵשׁ,</p>
<p>כָּךְ הָעוֹלָם הָיָה אָז</p>
<p>בְּטֶרֶם זָע הַיֵּשׁ.</p>
<p>תּוֹךְ זַעְזוּעִים כּוֹלְלִים</p>
<p>כָּל־יֵצֶר רָע וָטוֹב,</p>
<p>זֶה עִם זֶה מִסְתַּבְּכִים שָׁם</p>
<p>הַתְחָלַת כֹּל וָסוֹף.</p>
<p>וּבְמַחְבּוֹאִים נַפְשִׁיִּים</p>
<p>מִתְרַגְּשִׁים הֵן וָלָאו;</p>
<p>הַמֹּאזְנַיִם רוֹפְפִים</p>
<p>מֵאֵין הַכְרָעַת כָּף.</p>
<p>אָז הַנֶּפֶשׁ צוֹלְלָה</p>
<p>בְּיָם שֶׁל טוֹב וָרָע</p>
<p>וְהַיָּם חֲלִיפוֹת לוֹ,</p>
<p>זָע אַף אֵינוֹ זָע.</p>
<p>גְּבוּלִים לֹא נִתְמַמְּשׁוּ עוֹד,</p>
<p>לֹא לַיְלָה. אַף לֹא יוֹם;</p>
<p>שָׁם הַנֶּפֶשׁ נִפְגְּשָׁה</p>
<p>עִם צִלָּה עַל פְּנֵי תְהוֹם.</p>
<p>הוֹי הַלֵּב הַפַּקְפְּקָן,</p>
<p>וּנְשָׁמָה כִּבְדַּת־חֵטְא,</p>
<p>מִלְּפָנֶיךָ – מַלְאָךְ טוֹב</p>
<p>מִלְּפָנֶיךָ – שֵׁד?</p>
<p>וּבְמֶרְחַקִּים דּוֹמְמִים</p>
<p>עַל תְּהוֹם שֶׁאֵינוֹ נָח,</p>
<p>תִּפְגּשׁ אִישׁ יִתְעַלֵּל בָּךְ,</p>
<p>אִם רֵעַ, אֵם, אוֹ אָח?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16869">https://benyehuda.org/read/16869</a></div></body>