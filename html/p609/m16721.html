<h1>בְּבִרְכַּת הֶחָג</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>חֹגִּי חַגַּיִךְ, כְּנֶסֶת יִשְׂרָאֵל,</p>
<p>בְּאוֹן מִשְׁנֶה, מִשְׁנֵה תִפְאֶרֶת,</p>
<p>בַּאֲשֶׁר אַתְּ שָׁם,</p>
<p>וְאַל נָא יִשָּׁאֵל</p>
<p>מַה־קּוֹל הַהֲמוֹנִים וּמָה עֲתֶרֶת</p>
<p>הַתְּרוּעָה עִם הַחַגִּים בְּהִתְקַדְּשָׁם.</p>
<p>אִם הֶרֶג רָב הָרְגוּ בָּךְ הַגּוֹיִם,</p>
<p>שֶׁלֹּא הָיָה כָּמֹהוּ</p>
<p>וְלֹא יִהְיֶה אַחֲרָיו.</p>
<p>אַךְ זֶה הָאוֹת, כִּי יֵשׁ עָלַיִךְ אֱלֹהִים</p>
<p>וְיִשְׂרָאֵל עַמּוֹ הוּא –</p>
<p>שֶׁכֵּן הוֹתִיר שָׂרִיד מִן טֶבַח רָב.</p>
<p>כָּבֵד מְאֹד אֶבְלֵךְ, אַךְ לֹא יִמּוֹט</p>
<p>שְׂרִידֵךְ וְהוּא יַכְבִּיר אוֹנִים</p>
<p>לְהִדָּרְשָׁם;</p>
<p>זִכְרִי שְׁנוֹת דּוֹר וְדוֹר וִימוֹת</p>
<p>עוֹלָם: גָּוְעוּ עַמִּים, הוֹבִישׁ שָׁרְשָׁם,</p>
<p>בְּעוֹד שָׁרְשֵׁךְ פָּרַח מִדָּם, מֵאֵשׁ וּמִיגוֹנִים.</p>
<p>חֹגִּי חַגַּיִךְ, כְּנֶסֶת יִשְׂרָאֵל, בְּקוֹל עֲנוֹת</p>
<p>כְּאִלּוּ דֶּמַע מִלֶּחְיֵךְ נִמְחָה,</p>
<p>כִּי רַעֲנָן גִּזְעֵךְ וַאֲמִירֵךְ חָסֹן</p>
<p>וּמִצִּיּוֹן אֶל הַתְּפוּצוֹת וְהַמַּחֲנוֹת</p>
<p>בְּעֹז נָרִיעַ: מוֹעֲדַיִךְ לְשִׂמְחָה,</p>
<p>חַגַּיִךְ וּזְמַנַּיִךְ לְשָׂשׂוֹן.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16721">https://benyehuda.org/read/16721</a></div></body>