<h1>שִׁמְעִי</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שִׁמְעִי בְּדִמְמַת הַקּוֹל הַמִּתְלַבְּטָה בִּזְכוּכִית</p>
<p>חַלּוֹנֵנוּ,</p>
<p>וּרְאִי אֶת הַיָּד, הָאֶצְבָּעוֹת הַצְּנוּמוֹת הַשְּׁלוּחוֹת,</p>
<p>כְּאִלּוּ מִתְחַנְּנוֹת, אֵלֵינוּ.</p>
<p>בַּלַּיְלָה הַזֶה. יַקִּירָתִי, לֹא נוּכַל הֵרָדֵם.</p>
<p>אֵיךְ נָעִיז</p>
<p>הֵרָדֵם בְּעֵת שֶׁמִּתְחַנְּנָה נִשְׁמַת בֶּן־אָדָם</p>
<p>מֵאַחֲרֵי חַלּוֹנוֹת הַבָּיִת.</p>
<p>בְּלֵילוֹת כָּאֵלֶּה אִי־אֶפְשָׁר לְתַנּוֹת אֲהָבִים.</p>
<p>נוֹשִׁיטָה</p>
<p>יָדֵנוּ לִמְאוֹרוֹת הַתּוֹעִים הַהוֹלְכִים וְכָבִים –</p>
<p>לַנְּשָׁמָה הַכָּבָה בְּלֹא עִתָּהּ…</p>
</blockquote>
<p>השלוח, תרס"ט</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16907">https://benyehuda.org/read/16907</a></div></body>