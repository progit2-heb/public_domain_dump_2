<h1>חֵלֶק כְּחֵלֶק...</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>זוֹ הָאָרֶץ הַקְּטַנְטֹנֶת</p>
<p>תֵּחָלֵק בְּרֹב תְּכוּנָה;</p>
<p>אַחַר כָּךְ בְּזוּ מַתְכֹּנֶת</p>
<p>תֵּחָלֵק גַם כָּל שְׁכוּנָה.</p>
<p>וְרַק שְׁכוּנָה? הֲרֵי כָּל בַּיִת</p>
<p>יֵחָלֵק בְּרֹב הָדָר,</p>
<p>וְכָל תַּפּוּז וְכָל עֵץ זַיִת</p>
<p>וְכָל עֵנָב פִּתַּח סְמָדָר.</p>
<p>אַךְ אִם נִגְזַר כְּבָר שֶׁ“יַּחְלֹקוּ” –</p>
<p>יְחַלְּקוּ נָא עַד הַסּוֹף:</p>
<p>עַמֵּי הָאֲרָצוֹת יָלֹקּוּ</p>
<p>מַחְצִית צָרוֹת שֶׁל בְּנֵי יַעֲקֹב.</p>
<p>הֲרֵי זֶה רֶשַׁע, גֵּזֶל, עָוֶל</p>
<p>וְאֵיךְ אוּכָלָה וְאַחְרִישׁ,</p>
<p>שֶׁכָּל הַבְּכִי עַל נַהֲרוֹת בָּבֶל</p>
<p>לֹא יְחַלֵּק עִמָּנוּ אִישׁ?!</p>
<p>עֵת חֶבֶר הַלְּאֻמִּים יַסְכִּימָה</p>
<p>חַלֵּק עִמָּנוּ כָּל צָרָה –</p>
<p>אוּלַי נַחְתֹּם אָז וְנַחְתִּימָה</p>
<p>לְחַלֵּק אֶת אֶרֶץ הַבְּחִירָה.</p>
</blockquote>
<p>הארץ, 9.11.1937</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16793">https://benyehuda.org/read/16793</a></div></body>