<h1>יְלָדֵינוּ</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כֵּיצַד זֶה בֵּין מֶלֶט וָפֶלֶד</p>
<p>עַל חוֹל עִם יְלֵל הַתַּנִּים —</p>
<p>כְּפֶרַח יֻלַּד־לָנוּ יֶלֶד,</p>
<p>לָבוּשׁ עֲדָנִים עִם שָׁנִים?</p>
<p>הֶאָח, מֵהֵיכָן זֶה הַצַּחַר</p>
<p>בְּתוֹךְ אַרְגְּוָן מְדַמְדֵּם?</p>
<p>אֵין זֹאת, צַחְרוּרִים שֶׁל הַשַּׁחַר</p>
<p>יָנַק הַתִּינוֹק מִן הָאֵם.</p>
<p>עִירֵנוּ יוֹשְׁבָה בְּמוֹרֶדֶת,</p>
<p>וּמֶזֶג רוֹעֵשׁ לָהּ וָחָם;</p>
<p>אֵין זֹאת, כִּי הָאֵם הַיּוֹלֶדֶת</p>
<p>סָפְגָה אֶת קִצְבּוֹ שֶׁל הַיָּם.</p>
<p>אַךְ מַהוּ נִצְנוּץ הָעַצֶּבֶת</p>
<p>בְּתוֹךְ מַעֲמַקֵּי כֹּל כָּבָה?</p>
<p>הַאִם הַבְּשׂוֹרָה מִתְעַכֶּבֶת</p>
<p>וּדְבַר הֶחָזוֹן עוֹד לֹא בָּא?</p>
<p>גִּדְלִי, יַלְדָּתִי, עִם הַשֶּׁמֶשׁ,</p>
<p>וּגְדוֹל נָא, יַלְדִּי, עִם הַיָּם;</p>
<p>עוֹד יְרוּשָׁלַיִם קַיֶּמֶת</p>
<p>וּמַלְכָּהּ אַף הוּא חַי וְקַיָּם.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17012">https://benyehuda.org/read/17012</a></div></body>