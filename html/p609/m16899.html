<h1>[בַּרְזֶל, מַקֶּבֶת וָחֶרֶט]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בַּרְזֶל, מַקֶּבֶת וָחֶרֶט</p>
<p>הֵם הַמַּכְשִׁירִים לִמְלַאכְתִּי;</p>
<p>עִם הַלְמוּת מַקַּבְתִּי בַּבַּרְזֶל</p>
<p>אֶת־רוּחִי הַחָיָּה הִפַּחְתִּי.</p>
<p>מִי יוּכַל לַבַּרְזֶל הַקָּשֶׁה?</p>
<p>כָּמוֹנִי מִי יִמְשֹל בֶּחָרֶט?</p>
<p>זַעֲזוּעֵי נִשְׁמָתִי הִשְׁקַעְתִּי –</p>
<p>וַיְדַבֵּר כָּל־קַו וְכָל־שָׂרֶט.</p>
<p>הַאֻמְנָם לִי כֹּחַ מְכַשֵּׁף,</p>
<p>לְהַחֲיוֹת הַדּוֹמֵם בָּאֹמֶר?</p>
<p>הַדּוֹמֵם נִתְרַכֵּךְ וָאַעַשׂ</p>
<p>בַּבַּרְזֶל כָּעוֹשֶׂה בָּחֹמֶר.</p>
<p>חָרָשִׁים, הָעוֹשִׂים בָּאֶבֶן</p>
<p>וְחוֹצְבִים בַּצּוּרִים, בְּנֵי גִילִי!</p>
<p>הֵאָסְפוּ וּרְאוּ, מָה עוֹד אֶעֱשֶׂה</p>
<p>וְלֹא עָשִׂיתִי בְּקַשְׁיוּת בַּרְזִלִּי.</p>
<p>אַף אַתֶּם חֲצַבְתֶּם בַּבַּרְזֶל</p>
<p>וַתֵּלְדוּ כִּידוֹנִים וַחֲרָבוֹת;</p>
<p>אַךְ גּוֹרַל בַּרְזִלִּי נִשְׁתַּנָּה,</p>
<p>נִתְגַּלְגֵּל בִּנְשָׁמוֹת וּלְבָבוֹת.</p>
<p>לָכֵן רָאִיתִי בֶּן־אָדָם</p>
<p>וְהִנּוֹ מֵעָפָר מִתְקוֹמֵם;</p>
<p>בָּרוּךְ מְגַלְגֵּל נְשָׁמוֹת,</p>
<p>וּבָרוּךְ מֵשִׂיחַ דּוֹמֵמִים.</p>
<p>לָכֵן רָאִיתִי הַחַיִּים</p>
<p>וְהִנָּם כַּבַּרְזֶל מוּצָקִים,</p>
<p>יְצוּרַי, הַרְאוּנִי גְבוּרַתְכֶם,</p>
<p>בֶּן־אָדָם – שְׁרִירֶיךָ הַחֲזָקִים.</p>
<p>מַכְשִׁירֵי הַמְּלָאכָה, אֶת־כֻּלְכֶם</p>
<p>הִשְׁבַּעְתִּי בִּשְׁבֻעַת הַשְּׂטָנִים,</p>
<p>הִכָּנְעוּ מִפָּנַי וְאֶחְצֹב</p>
<p>פּוֹאֵמַת בְּנֵי אָדָם אֵיתָנִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16899">https://benyehuda.org/read/16899</a></div></body>