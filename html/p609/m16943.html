<h1>אַרְצִי, אַרְצִי...</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אַרְצִי, אַרְצִי, אַרְצִי, אֲנִי סוֹבֵל מְאֹד,</p>
<p>מוֹקֵד עָרוּךְ לִי פֹּה וְשָׁר אֲנִי עַל הוֹד.</p>
<p>אֲנִי דָקוּר מֵחֹם, אֲנִי מוּבַס הַלֵּיל,</p>
<p>וּמַה כּוֹאֵב יוֹתֵר, הָאוֹר אוֹ אִם הַצֵּל?</p>
<p>וּבְחַרְבוֹנֵי תַּמּוּז לֹא גֶשֶׁם, לֹא אֲגָם,</p>
<p>וְעַל שָׂדוֹת שְׂרוּפִים אֲנִי עוֹרֵךְ חַג־עָם.</p>
<p>וְעִם כְּלָבִים צְרוּבִים אֲנִי מְיַלֵּל וָרָץ,</p>
<p>אֲנִי מְשֻׁרְבַּב לָשׁוֹן, לוֹקֵק אֵשׁ הֶחָצָץ.</p>
<p>וְעִם גָּמָל מְעֻנֶּה אֲנִי מַאֲרִיךְ צַוָּאר:</p>
<p>לִקְטוֹף מִן הַשָּׁמִיר אוֹ אִם מִן הַצַּבָּר?</p>
<p>וְעִם חֲמוֹר עִקֵּשׁ אֲנִי פִּתְאֹם נוֹעֵר,</p>
<p>הַאִם בּוֹכֶה אֲנִי, צוֹהֵל אוֹ אִם גּוֹעֵר?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16943">https://benyehuda.org/read/16943</a></div></body>