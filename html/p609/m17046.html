<h1>[אָסַפְתִּי אֶת פְּזוּרַי מֵעָם וָעָם]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אָסַפְתִּי אֶת פְּזוּרַי מֵעָם וָעָם,</p>
<p>כִּי רַב חוֹבֵל אֲנִי, מַפְלִיג עַל צִי יָגוֹן;</p>
<p>מִיָּם סוֹעֵר אוֹתַתִּי אֶל חוֹפִים:</p>
<p>עִזְרוּנִי נָא מְעַט חָתוֹר וְעַד עָגוֹן.</p>
<p>בְּעֶצֶם יוֹם אֲנִי רוֹצֶה לִגְעוֹת בִּבְכִי,</p>
<p>לָגֹל הָאֶבֶן הַכְּבֵדָה מֵעַל נִבְכִי,</p>
<p>זֶה נֵבֶךְ הַדְּמָעוֹת הַגּוֹעֲשׁוֹת,</p>
<p>נִקְווּ לַלֵּב מִכָּל יַמִּים וְיַבָּשׁוֹת.</p>
<p>אֶבְכֶּה מוּל כָּל תַּפּוּחַ וְאֶשְׁכּוֹל</p>
<p>וְכֹבֶד דִּמְעָתִי עִם כָּבְדְכֶם אֶשְׁקֹל,</p>
<p>מַה יִּכְבַּד מִמָּה;</p>
<p>הַפְּרִי אוֹ הַדִּמְעָה.</p>
<p>וְקוֹם תָּקוּמִי, אֶרֶץ, עִם בִּכְיִי</p>
<p>וּבְדִמְעוֹתַי תִּחְיִי, תִּחְיִי, תִּחְְיִי.</p>
</blockquote>
<p>(נוסח נוסף של השיר ‘אָסַפְתִּי סְחַר יָגוֹן’, הכולל גם את השיר ‘קוֹם תָּקוּמִי’)</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17046">https://benyehuda.org/read/17046</a></div></body>