<h1>[עוּרִי, נַפְשִׁי, נֶפֶשׁ תּוֹעָה]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עוּרִי, נַפְשִׁי, נֶפֶשׁ תּוֹעָה,</p>
<p>קַוִּי לִמְנוּחָתֵךְ;</p>
<p>טְרַקְלִין יֵשׁ בְּצֵל הַלַּיְלָה.</p>
<p>דִּפְקִי – וְיִפָּתַח.</p>
<p>טְרַקְלִין יֵשׁ בְּצֵל הַלַּיְלָה,</p>
<p>אַךְ הַדּוֹפְקִים רָבוּ,</p>
<p>יֵשׁ שֶׁנִּכְנְסוּ טְרַקְלִינָה,</p>
<p>יֵשׁ לְדַרְכָּם שָׁבוּ.</p>
<p>אַךְ גַּם יֵשׁ בְּאֶמְצַע דְּרָכִים</p>
<p>עוֹמְדִים וּמִשְׁתָּאִים</p>
<p>הַאֵחַרְנוּ זְמַן הַכְּנִיסָה,</p>
<p>אִם הִקְדַּמְנוּ בָּאִים?</p>
<p>וּמִפִּנּוֹת כָּל הַמְּבוֹאוֹת,</p>
<p>וּמִטְּרַקְלִין פְּנִימָה,</p>
<p>הֶמְיָה דַקָּה עוֹלָה, בָּאָה</p>
<p>כָּל־אַשְׁמוּרָה תְּמִימָה.</p>
<p>אֶפְשָׁר תּוֹפַע יָד נֶעְלָמָה,</p>
<p>תִּשְׁמַע הֶמְיָה דַקָּה!</p>
<p>תָּבוֹא תָּבוֹא נִשְׁמַת אָדָם</p>
<p>עֵרָה אַף מְחַכָּה…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16863">https://benyehuda.org/read/16863</a></div></body>