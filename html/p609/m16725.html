<h1>לְ'יוֹם הַיָּם'</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<h2>א. הַסַּבָּל, הַחוֹבֵל, הַמַּלָּח</h2>
<blockquote>
<p>הַסַּבָּל, הַחוֹבֵל, הַמַּלָּח,</p>
<p>כָּל סוּגֵי יַמָּאִים, מִמַּשַּׁךְ</p>
<p>הַמִּטְעָן וּמְחַזֵּק הַתְּרָנִים</p>
<p>עַד שַׁיָּט וּמַשְׁלִיךְ עֳגָנִים,</p>
<p>דִּרְכוּ עֹז עֲלֵי בָּמֳתֵי יָם,</p>
<p>סְחַר אַרְצֵנוּ שְׂאוּ אֶל עַמִּים,</p>
<p>וּבְשׁוּבְכֶם מֵאֶל עֵבֶר יַמִּים</p>
<p>הָבִיאוּ גְאוּלִים מִשִּׁבְיָם.</p>
<p>וְרָאוּ בְּנֵי צִיּוֹן וְיִשְׂמָחוּ</p>
<p>וּשְׁמוֹת צוֹרְרֵינוּ לָנֶצַח יִמָּחוּ.</p>
</blockquote>
<h2>ב. דַּיָּגִים הַפּוֹרְשִׂים מִכְמָרוֹת</h2>
<blockquote>
<p>דַּיָּגִים הַפּוֹרְשִׂים מִכְמָרוֹת</p>
<p>בְּיַמִּים, אֲגַמִּים וּנְהָרוֹת,</p>
<p>בִּבְרֵכוֹת וּמֵימוֹת עֲמֻקִּים</p>
<p>וּבְכָל מַיִם מְלוּחִים וּמְתוּקִים,</p>
<p>בִּימֵי חוֹל הַאֲכִילוּנוּ דָגִים</p>
<p>מִכָּל שֶׁתַּעֲלֶה הַחַכָּה,</p>
<p>וְאוּלָם בְּעַרְבֵי הַחַגִּים</p>
<p>וּבְעִקָּר בְּעַרְבֵי שַׁבָּתוֹת –</p>
<p>כָּל נֶפֶשׁ חַיָּה מְחַכָּה</p>
<p>שֶׁתַּעֲלוּ לִוְיָתָן בָּרְשָׁתוֹת.</p>
<p>וְאָכְלוּ בְּנֵי צִיּוֹן וְיִשְׂמָחוּ</p>
<p>וְיוֹדְכֶם אֲחִיכֶם, אִם עָשִׁיר וְאִם מָךְ הוּא.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16725">https://benyehuda.org/read/16725</a></div></body>