<h1>צְאִי, הַנַּעֲרָה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>צְאִי, הַנַּעֲרָה, הָעֶרֶב לְבַדֵּךְ,</p>
<p>וְהַבָּחוּר,</p>
<p>אֲשֶׁר יַמְתִּין עַל גְּבוּל שָׂדֵךְ,</p>
<p>יְאַוֵּךְ כְּמוֹ בִּכּוּר.</p>
<p>טְעִימָה אַתְּ, חֲמוּדָה אַתְּ וּוְרָדִים</p>
<p>מִמֵּךְ וּבָךְ;</p>
<p>וּמִבַּעַד לַבְּגָדִים</p>
<p>בּוֹרֵץ פִּרְיֵךְ הָעֲסִיסִי וְהַמְשֻׁבָּח —</p>
<p>עַל כֵּן יִדְבַּק בָּךְ וִיהַדְּקֵךְ</p>
<p>לִבְלִי רְווֹת מָתְקֵךְ.</p>
<p>וְאִם, הַנַּעֲרָה, עַכְשָׁו</p>
<p>לֹא תֵּצְאִי —</p>
<p>מָחָר לַשָּׁוְא</p>
<p>חַכּוֹת בִּקְצֵה שָׂדֶה אוֹ בֵּין עֵצִים;</p>
<p>הוּא לֹא יָבֹא וְלֹא יַחְמֹל</p>
<p>וְלֹא מְאוּם יִשְׁאַל</p>
<p>עִם קְמֹל,</p>
<p>עֵת חֶמְדָּתֵךְ תִּשַּׁל.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17031">https://benyehuda.org/read/17031</a></div></body>