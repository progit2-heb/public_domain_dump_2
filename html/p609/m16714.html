<h1>מִימֵי הַטֶּבַח</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<p>(מִפִּנְקַס 1942–1945)</p>
<blockquote>
<p>אֱלֹהַי וֶאֱלֹהֵי אֲבוֹתַי</p>
<p>אֲנִי מַטִּיחַ כְּלַפֶּיךָ חַוּוֹתַי:</p>
<p>כְּלוּם הֶחֱיִיתָנוּ וְקִיַּמְתָנוּ עַד הַיּוֹם</p>
<p>כְּדֵי לְבַצֵּעַ בָּנוּ כָּל דִּין אָיוֹם?</p>
<p>כְּלוּם בְּחַרְתָּנוּ מִכָּל עַם וְעָם</p>
<p>כְּדֵי לְהַרְגִּיז תַּחְתֵּינוּ אֶרֶץ וַיָּם?</p>
<p>כְּלוּם עִדַּנְתָּ טַפֵּנוּ וְהַנָּשִׁים</p>
<p>כְּדֵי לְהִשְׁלִיכָם לִפְנֵי נְחָשִׁים?</p>
<p>כְּלוּם יָצַרְתָּ יְסוֹד הָאֵשׁ בְּעוֹלָמְךָ</p>
<p>כְּדֵי לְשַׁלֵּחַ אוֹתָהּ בִּבְנֵי עַמְּךָ?</p>
<p>כְּלוּם יָצַרְתָּ כָּל אַרְבַּע הַמִּיתוֹת</p>
<p>כְּדֵי לָדוּן בָּהֶן יִשְׂרָאֵל בְּכָל הָעִתּוֹת?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16714">https://benyehuda.org/read/16714</a></div></body>