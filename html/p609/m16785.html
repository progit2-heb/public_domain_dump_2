<h1>תֵּל־אָבִיב בַּת שְׁלֹשִׁים</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אָכֵן מָלְאוּ שָׁנִים שְׁלֹשִׁים</p>
<p>שֶׁנִּצְרָפִים בָּךְ וּנְלוֹשִׁים</p>
<p>גּוּשֵׁי חַיִּים כְּמוֹ עַפְרוֹת זָהָב בַּכּוּר;</p>
<p>וְאַף כִּי לֹא נֻקֵּית עוֹד מִסִּיגִים</p>
<p>בִּפְעָלִים וַהֲגִיגִים</p>
<p>נִשְׁבַּעְתִּי כִּי יַרְתִּיחַ בָּךְ זָהָב סָגוּר.</p>
<p>יָדַעַתְּ רֹן, יָדַעַתְּ דְּוַי</p>
<p>בִּלְבּוּל שָׂפוֹת, עִרְבּוּב הֲוָי,</p>
<p>אַךְ אוֹת כְּלִילוּת עִבְרִית עַל עֲתִידֵךְ נִשָּׂא;</p>
<p>אִם בִּנְמָלֵךְ תַּעֲלֶינָה הָרְבָבוֹת</p>
<p>כִּי שֶׁבַע בָּךְ יִשְׂגֶה פְּרִי אַהֲבוֹת</p>
<p>וַחֲזוֹנֵךְ יָרֹן מִתּוֹךְ כָּל עֲרִיסָה.</p>
<p>וְאִם קֹרָא לָךְ עִיר הָעֲלוּמִים</p>
<p>אֵין זֹאת כִּי חֲלוֹמוֹת גְּלוּמִים</p>
<p>תָּלוּ עָלַיִךְ כְּלֵי זִמְרָם וּפְאֵר חֶלְיָם;</p>
<p>כְּפֶלֶא נֵס עַל חוֹף הַיָּם שְׁתוּלָה</p>
<p>הָיִית לְיִשְׂרָאֵל בְּשׂוֹרָה כְּפוּלָה:</p>
<p>מָבוֹא אֶל הַיַּבֶּשֶׁת וּמוֹצָא אֶל יָם.</p>
</blockquote>
<p>הארץ, 8.2.1940</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16785">https://benyehuda.org/read/16785</a></div></body>