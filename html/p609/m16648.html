<h1>בְּכִי שִׁבֹּלֶת</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֲהָהּ לִי וַאֲהָהּ, שִׁבֹּלֶת</p>
<p>עִם גַּרְעִינִים לוּטִים זָהָב.</p>
<p>קִוִּיתִי בַּקָּצִיר לְקַב שֶׁל סֹלֶת –</p>
<p>וַתַּעַשׂ אֵפֶר מְלֹא הַקָּב.</p>
<p>הַאִם שְׁרָבַי שְׂרָפוּךְ עַד אֵפֶר</p>
<p>אוֹ כִּי הִכּוּ בָּךְ שִׁדְפוֹנַי?</p>
<p>שִׁבֹּלֶת יִזְרְעֶאל וְעֵמֶק חֵפֶר,</p>
<p>הָיְתָה בָּכֶן יַד אֲדֹנָי?</p>
<p>עָנַתְנִי הַשִּׁבֹּלֶת הַנִּשְׂרֶפֶת,</p>
<p>קַמְצוּץ שֶׁל אֵפֶר חַם מִן בָּר:</p>
<p>גָּאֹה גָאִיתִי כְּשַׁרְבִיט עִם צֶפֶת</p>
<p>וּמִשְׁבַּצְתִּי אַבְנֵי עִנְבָּר.</p>
<p>וַיְהִי בַּלַּיְלָה עֵת שַׁלְהֶבֶת</p>
<p>נִתְּכָה עַל כֹּתַרְתִּי־זָהָב;</p>
<p>וְרָאֲתָה דּוּמָם רַק עֵין כּוֹכֶבֶת</p>
<p>בִּשְׁלֹחַ אֵשׁ בִּי בֶּן־עֲרָב.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16648">https://benyehuda.org/read/16648</a></div></body>