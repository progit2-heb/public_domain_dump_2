<h1>טֵבֵת</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>“אָרְכוּ הַלֵּילוֹת וְקָצְרוּ הַיָּמִים” –</p>
<p>אֱמֶת כָּל מִלָּה;</p>
<p>אַךְ “בְּלִי הֶרֶף נִגָּרִים הַגְּשָׁמִים” –</p>
<p>כָּאן הַ“לּוּחַ” “מַלְעִיז” בִּמְחִילָה,</p>
<p>שְׁמֵי טֵבֵת בְּתַרְצַ"ח טְהוֹרִים וְצַחִים</p>
<p>וּמֶזֶג הָאֲוִיר חַיֵּי נְשָׁמוֹת,</p>
<p>מִי יִתֵּן וְהָיוּ הַרְבֵּה תַּרְצַּ"חִים</p>
<p>כָּאֵלֶּה עַל פְּנֵי אֲדָמוֹת.</p>
<p>תַּרְצַּ"חִים “שָׁמַיְמִיִּים”, אַךְ לֹא “אַרְצִיִּים”</p>
<p>כִּי הָעוֹלָם עָמוּס מַשָּׂא לַעֲיֵפָה:</p>
<p>אֲנִי שׁוֹמֵעַ שְׁמוּעוֹת עַל צְבָאוֹת וְצִיִּים,</p>
<p>אֲנִי מֵרִיחַ רֵיחוֹת שֶׁל אֲבַק הַשְּׂרֵפָה.</p>
<p>וּבְנַנְקִין מִשְׁתּוֹלְלִים כְּבָר גְּדוּדֵי יַפַּנִים,</p>
<p>וְשׁוּב פְרַנְקוֹ אֶת סְפָרַד מַרְעִישׁ,</p>
<p>הַדּוּצֶ’ה מַסְבִּיר לְגֶרְמַנְיָה פָּנִים</p>
<p>וּמְנַדֵּב לָהּ מוֹשָׁבָה כְּכַף אִישׁ.</p>
<p>וּפֹה בְּאַרְצֵנוּ רוֹצְחִים הַמְרַצְּחִים</p>
<p>וְשׁוֹדְדוֹת הַכְּנֻפְיוֹת;</p>
<p>פּוֹרְחִים כַּדּוּרִים, אֱגוֹזִים מִתְפַּצְּחִים –</p>
<p>אֲנִי מִתְכַּוֵּן לִפְצָצוֹת.</p>
<p>אוּלָם כְּנֶגֶד זֶה מְרֻבִּים הַשְּׂשׂוֹנוֹת:</p>
<p>הוֹפִיעוּ עַכְשָׁו כַּלָּנִיּוֹת רִאשׁוֹנוֹת,</p>
<p>בַּגִּנָּה צִפָּרְנֵי חָתוּל וְסַבְיוֹנִים</p>
<p>וּבַשָּׁמַיִם – נַחְלִיאֵלִים וְשָׁרוֹנִים.</p>
<p>הָעֻזְרָד, הַלִּבְנֶה, הַשָּׁקֵד</p>
<p>בְּעֶצֶם לִבְלוּבָם כִּבְחֹרֶף שָׁקֵט.</p>
<p>בַּיָּם תְּנוּעַת דָּגִים מָגְבֶּרֶת</p>
<p>וּמַחֲנוֹת עֲצוּמִים שֶׁל טָרִית בַּכִּנֶּרֶת,</p>
<p>וְעִם הָרִים וַעֲמָקִים עֲטוּפֵי דֶּשֶׁא</p>
<p>כֻּלָּנוּ עֵינֵינוּ לְיֶשַׁע.</p>
</blockquote>
<p>הארץ, 13.12.1937</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16796">https://benyehuda.org/read/16796</a></div></body>