<h1>[אַתְּ הִיא מַלְאָכִי]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אַתְּ הִיא מַלְאָכִי לְבֶן־הַכְּנָפַיִם,</p>
<p>אֶתְחַנֵּן אֵלָיִךְ:</p>
<p>עִם עֶרֶב אָהֳלִי נַא בֹּאִי וּפִרְשִׂי</p>
<p>עָלַי אֶת־כַּפָּיִךְ.</p>
<p>וְסֵפֶר הַתְּפִלּוֹת בִּכְנָפֵךְ הָבִיאִי,</p>
<p>עַל רֹאשִׁי פַּלֵּלִי:</p>
<p>"רִבּוֹנוֹ שֶׁל עוֹלָם, נָא הַשְׁרֵה חֲסָדִים</p>
<p>עַל לֵילוֹ וְלֵילִי.</p>
<p>רִבּוֹנוֹ שֶׁל עוֹלָם, נָא צַו מְנוּחָה שְׁלֵמָה</p>
<p>לַנְּפָשׁוֹת הַמְחַכּוֹת;</p>
<p>וְיֻקְדַּשׁ הָאֹהֶל בְּמַגַּע הַחֲלוֹמוֹת</p>
<p>וּבְסוֹד רוּחוֹת דַּקּוֹת.</p>
<p>תִּתְקַבֵּל תְּפִלָּתִי, הַטְּהוֹרָה מֵרַחֲמִים</p>
<p>וְזַכָּה מִשֶּׁמֶן;</p>
<p>וְאַתְּ, שְׁכִינַת־לַיְלָה, תְּיַשְּׁנִינוּ בִנְשִׁיקָה,</p>
<p>וְאִמְרִי נָא: “אָמֵן”.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16819">https://benyehuda.org/read/16819</a></div></body>