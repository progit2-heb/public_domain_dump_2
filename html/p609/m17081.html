<h1>כָּל אֶבֶן</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כָּל אֶבֶן בָּךְ דּוֹקֶרֶת,</p>
<p>כּוֹסַחַת</p>
<p>וּמְזַלְעֶפֶת;</p>
<p>וְזֶה הַקֹּר הַגָּח מִפְּנִים הַקֶּרֶת,</p>
<p>מִמְּרוֹם קָרַחַת</p>
<p>וּמִמַּפֹּלֶת אוֹ מִכּוּךְ מְעָרָה מוּגֶפֶת –</p>
<p>לִי הוּא אֵשׁ צָרֶבֶת;</p>
<p>וְאִם עַל סֶלַע אֶשְׁתַּטַּח עִם נֶפֶשׁ מִתְעַלֶּפֶת –</p>
<p>וְקַמְתִּי סְדוּק שְׂפָתַיִם וּכְווּי הַמֵּצַח,</p>
<p>וַיְהִי כְּמוֹ מִצִּיתִי כֵּף הַמָּוֶת</p>
<p>וָאֶשַׁק תֹּפֶת</p>
<p>עַל הַרְרֵי הַנֵּצַח.</p>
<p>כָּל אֶבֶן בָּךְ דּוֹקֶרֶת</p>
<p>כְּכָל גֵּי־בֶּן־הִנֹּם שֶׁבָּךְ, יְרוּשָׁלָיִם;</p>
<p>אַךְ מַדּוּעַ זֶה בְּקוּם מִנְּשֹׁק שְׁאוֹל בּוֹעֶרֶת</p>
<p>לִי נִפְתָּחִים שָׁמָיִם?!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17081">https://benyehuda.org/read/17081</a></div></body>