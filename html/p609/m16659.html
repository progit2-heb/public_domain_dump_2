<h1>נַחֲמוּ...</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>נַחֲמוּ נַחֲמוּ עַמִי, כִּי אִם לֹא</p>
<p>תְּנַחֲמוּהוּ – לֹא תְנֻחֲמוּ גַם אַתֶּם;</p>
<p>עִזְרוּנוּ בִּמְלֹא</p>
<p>הַנֶּחָמָה וְהַנְּקָמָה לְבַל יַתֵּם</p>
<p>קַיִן פִּשְׁעוֹ; וְאַל יֵרֻחַם סִמְלוֹ.</p>
<p>כִּי הֶפְקֵר הָיִינוּ לְלֹא דִין וְדַיָּן</p>
<p>וּמְנַחֵם בִּיגוֹנֵנוּ הַכָּבֵד,</p>
<p>וְכִדְרֹךְ בְּגִתּוֹ הַיַּיָּן</p>
<p>כֵּן דָּרַךְ בְּדָמֵנוּ הַשּׁוֹחֵט</p>
<p>וְאָמֵן יַעֲנֶה כָּל תַּלְיָן.</p>
<p>כִּי יְשִׁישִׁים וּבַחוּרִים, תִּינוֹקוֹת וְנָשִׁים</p>
<p>יִתְבְּעוּ גַם מִכֶּם</p>
<p>דָּמָם הַשָּׁפוּךְ, הָרוֹתֵחַ גְּלָשִׁים־גְּלָשִׁים</p>
<p>כָּל עוֹד הָאָדָם לֹא נִקֵּם</p>
<p>נִקְמַת קֹדֶשׁ־קָדָשִׁים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16659">https://benyehuda.org/read/16659</a></div></body>