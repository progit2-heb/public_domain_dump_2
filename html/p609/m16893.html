<h1>[אֶתְמוֹל עוֹד הָיִיתִי חַלָּשׁ]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֶתְמוֹל עוֹד הָיִיתִי חַלָּשׁ</p>
<p>וְהַיּוֹם נִהְיֵיתִי מוּצָק;</p>
<p>וּכְמוֹ תַחַת הַשָּׁמַיִם</p>
<p>עַמּוּד בַּרְזֶל פִּתְאֹם הֻצָּג.</p>
<p>אָכֵן צַיָּר כְּלָל אֵינֶנִּי,</p>
<p>אַף לֹא פַּיְטָן, לֹא פִילוֹסוֹף;</p>
<p>אָרוּר מֹחַ, אֲשֶׁר הָגָה,</p>
<p>אָרוּר אָדָם, אֲשֶׁר כָּתָב.</p>
<p>בְּרַם לֹא תַמּוּ עוֹד הַנְּפִילִים</p>
<p>וּמִזַּרְעָם יֵשׁ עֲדַיִן;</p>
<p>לָכֵן יִשְׂגַּב כֹּחַ בַּרְזֶל</p>
<p>וְיִשְׁתַּבַּח תּוּבַל קַיִן.</p>
<p>מַה־לִּי שְׁאֵלַת רֵאשִׁית־אַחֲרִית,</p>
<p>חֵקֶר נֶפֶשׁ, חֶשְׁבּוֹן קִצִּים;</p>
<p>קֻרְנָס יֵשׁ לִי – וּבַצּוּרִים</p>
<p>אַךְ עַד יֵרַד מַבּוּל גִּצִּים.</p>
<p>אוֹ הַנִּיחוּ וְעָקַרְתִּי</p>
<p>מִנִּי שָׁרְשׁוֹ מִגְדַּל עֹפֶל;</p>
<p>וּבְהִשָּׁחֵת מִפְעַל אָדָם –</p>
<p>אֶלְעַג לַעַג מֵפִיסְתּוֹפֶל.</p>
<p>אוֹ תָפַשְׂתִּי קַרְנֵי הֵיכָל,</p>
<p>בָּעַמּוּדִים שֶׁבַּתָּוֶךְ;</p>
<p>וּבְהִכָּשֵׁל הַיְצִיעִים –</p>
<p>יִרְחַב לִבִּי לִי וְרָוַח.</p>
<p>אוֹ אֶנָּשֵׂא אַרְצוֹת קְדוּמִים,</p>
<p>אֶבְחַר דַּרְכִּי לִי רוֹמָאָה;</p>
<p>וְהַקִּרְקָס כָּל־כָּךְ גָּדוֹל,</p>
<p>וְהַזִּירָה כָּל־כָּךְ נָאָה.</p>
<p>שָׁם עִם שַׁאֲגַת אַרְיֵה אֶתְגָּר</p>
<p>וְעִם דַּהֲרַת הַסּוּסִים;</p>
<p>הֵן אָנֹכִי מִמִּשְׁפַּחַת</p>
<p>גְּלַדִּיאַטוֹרֵי קִרְקָסִים.</p>
<p>הַס, בָּעֶלְיוֹן הַיָּצִיעַ</p>
<p>לַחַשׁ רַחַשׁ, חֶדְוַת עַלְמָה;</p>
<p>בְּרוּכָה אַתְּ מִפִּי הַגְּבוּרָה</p>
<p>אֲשֶׁר חָלְקָה לָךְ מִצַּלְמָהּ.</p>
<p>לָכֵן יִשְׂגַּב דּוֹר הַנְּפִילִים,</p>
<p>וְהַפַּיְטָן לְבֶן־הַפָּנִים</p>
<p>יָבֹא יִפְרֹט עֲלֵי נִבְלוֹ</p>
<p>מִזְמוֹר שִׁיר עַל הָאֵיתָנִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16893">https://benyehuda.org/read/16893</a></div></body>