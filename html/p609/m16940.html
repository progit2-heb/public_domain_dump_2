<h1>שִׁיר שׁוּלַמִּית</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מַה טּוֹב, נָעִים</p>
<p>בְּצֵל גַּנִּים,</p>
<p>בְּצֵל צֶאֱלִים,</p>
<p>כִּי שִׁיר אַנְעִים</p>
<p>בִּמְנַעְנְעִים</p>
<p>וּבְצֶלְצְלִים.</p>
<p>מֵרֹאשׁ אַרְמוֹן,</p>
<p>שַׁלְגֵי חֶרְמוֹן</p>
<p>שֶׁל נַפְתָּלִי,</p>
<p>אֶל חוֹף הוֹרַי,</p>
<p>אֶל נוֹף הָרַי,</p>
<p>נִשְׁקַפְתָּ לִי.</p>
<p>בֹּא, אָהֳלִי,</p>
<p>בֶּן צָהֳלִי,</p>
<p>מַהֵר, עָמִית;</p>
<p>רַעֲנַנָּה</p>
<p>בִּרְכַּת גַּנָּהּ</p>
<p>שֶׁל שׁוּלַמִּית.</p>
<p>סַל תַּלְתַּלִּים,</p>
<p>גַּלִים, גַּלִּים,</p>
<p>פַּעֲמוֹנִים;</p>
<p>דָּם עִם חָלָב,</p>
<p>חַכְלִיל הַקְּלָף</p>
<p>שֶׁל רִמּוֹנִים.</p>
<p>גְּבִיעֵי עֵינַי</p>
<p>בֵּרוּץ עֵין חַי</p>
<p>בְּבֵין כְּרָמִים,</p>
<p>הוּא רַד עַל פִּי,</p>
<p>נִשְׁמַת אַפִּי</p>
<p>הֶקְטֵר בְּשָׂמִים.</p>
<p>קְצוּבוֹת שִׁנַּי,</p>
<p>עֲנָק פְּנִינַי —</p>
<p>חוּטָיו שָׁנִים,</p>
<p>אַבְנֵי בָּרְקַת</p>
<p>בְּאַגָּן, יִיקַד</p>
<p>בֵּין שׁוֹשַׁנִּים.</p>
<p>גְּלִילֵי יָדַי,</p>
<p>שְׁתֵּי שִׁבֳּלַי</p>
<p>מִשְּׂדֵי צִיּוֹן —</p>
<p>אֶל שֶׁמָּלַךְ</p>
<p>וְשֶׁהָלַךְ</p>
<p>בְּעִקְּבוֹת הַצֹּאן.</p>
<p>שָׁדַי־סַלַּי,</p>
<p>שְׁנֵי מִגְדָּלַי,</p>
<p>תָּאֵי יוֹנִים,</p>
<p>מֵעַל גַּגָּם</p>
<p>הוֹמֶה גַעְגְּעָם,</p>
<p>אַף סוֹאֲנִים.</p>
<p>סַלַּי־שָׁדַי,</p>
<p>גָּרְנֵי שָׂדַי,</p>
<p>הָרֵי שְׁקֵדִים,</p>
<p>מָה אִיף, מָה אִיף,</p>
<p>אִבְּכֵי הַצְּעִיף —</p>
<p>תִּמּוּר אֵדִים</p>
<p>הֵיכְלֵי שֶׁנְהָב,</p>
<p>קְמוּרֵי זָהָב</p>
<p>גֻּלּוֹת בִּרְכַּי,</p>
<p>וְעָף הַדּוֹד</p>
<p>מִמְּרוֹם גִּלְעָד —</p>
<p>וְרַד אֶל גַּיְא.</p>
<p>לִבְנַת שְׁלָגִים,</p>
<p>וּשְׂרָף פְּרָגִים</p>
<p>עַל אֵשׁ חוֹלוֹת,</p>
<p>אוֹר שְׁחוֹר אֲנִי,</p>
<p>צְרוֹר מוֹר גַּנִּי</p>
<p>עִם אַשְׁכּוֹלוֹת.</p>
<p>תְּנוּבוֹת הַגָּן</p>
<p>נָתְנוּ רֵיחָן,</p>
<p>בָּשַׁל פִּרְיָן,</p>
<p>וּבְצֵל צֶאֱלִים</p>
<p>שִׁיר צֶלְצְלִים</p>
<p>לָאַפִּרְיוֹן.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16940">https://benyehuda.org/read/16940</a></div></body>