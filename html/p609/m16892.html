<h1>[מִי יוֹדֵעַ חֲלוֹמוֹתַי]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מִי יוֹדֵעַ חֲלוֹמוֹתַי</p>
<p>וּמִי תִכֵּן אֶת הִרְהוּרָי;</p>
<p>שׁוּב בָּנִיתִי עוֹלָמוֹתַי</p>
<p>כַּאֲשֶׁר בִּימֵי נְעוּרָי.</p>
<p>וְרָקִיעַ לִי יָצַרְתִּי</p>
<p>כֻּלּוֹ זֹהַר, כֻּלּוֹ תְכֵלֶת;</p>
<p>וְעִם שֶׁמֶשׁ יוֹמָם גַּרְתִּי</p>
<p>וְעִם סַהֲרִי בַּלֵּילוֹת.</p>
<p>וַעֲנָנוֹת בָּאוֹת, יוֹצְאוֹת,</p>
<p>וְרַעְיוֹנוֹת רָצִים, שָׁבִים;</p>
<p>בָּרוּךְ מַדְלִיק הַנִּיצוֹצוֹת,</p>
<p>בָּרוּךְ מַעֲרִיב עֲרָבִים.</p>
<p>סְפָרִים הַרְבֵּה לֹא כָּתַבְתִּי</p>
<p>אֶלָּא סֵפֶר אֶחָד קַיָּם;</p>
<p>אֶחָד מֶרְחָב שֶׁאָהַבְתִּי,</p>
<p>אֶחָד סִפְרִי – הַשָּׁמַיִם.</p>
<p>לַיְלָה – סַהַר עַל מְעוֹנִי,</p>
<p>יוֹמָם – שֶׁמֶשׁ עָלָיו תְּלוּיָה</p>
<p>וְהַמֵּיטָב שֶׁל הִמְנוֹנַי</p>
<p>הוּא הַהִמְנוֹן: הַלְלוּיָהּ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16892">https://benyehuda.org/read/16892</a></div></body>