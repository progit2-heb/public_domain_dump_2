<h1>[שִׁירַת הַיָּחִיד אָשִׁירָה מֵעַתָּה]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שִׁירַת הַיָּחִיד אָשִׁירָה מֵעַתָּה</p>
<p>בִּיחִידוּת:</p>
<p>אִי גָדוֹל, אִי בּוֹדֵד וְחוֹמָה לוֹ בְּצוּרָה</p>
<p>שֶׁל בְּדִידוּת.</p>
<p>עוֹלָמוֹת בָּנִיתִי, עוֹלָמוֹת הֶחֱרַבְתִּי</p>
<p>בְּיָדָי;</p>
<p>וּמִי יַכְנִיעֵנִי אוֹ מִי יַמְלִיכֵנִי</p>
<p>בִּלְעָדָי!</p>
<p>אֵיזֶה הוּא עָשִׁיר? – כָּל שֶדִּמְיוֹנוֹ</p>
<p>בּוֹ עָשִׁיר;</p>
<p>דֶּרֶךְ הַנֶּשֶׁר בַּשְּחָקִים, וַאֲנִי הוּא –</p>
<p>הַנָּשֶׁר.</p>
<p>וּבְעֵינַי עוֹלָמוֹת, וּבְנַפְשִׁי מֶרְחָבִים</p>
<p>אֲגַמֵּא;</p>
<p>וּמְעוֹפוֹ שֶל מִי אֶל מְעוֹפִי אֲשַׁוֶּה</p>
<p>אֲדַמֶה!</p>
<p>עוֹלָמוֹת חִבַּקְתִּי. עוֹלָמוֹת דָּחִיתִי</p>
<p>עֲרִירִי;</p>
<p>וּמִי עִם עֱזוּז קִלְלָתִי יִתְגָּרֶה,</p>
<p>וְעִם שִׁירִי!</p>
<p>חֲרוּזִים וַחֲרוּזִים מִצְטָרְפִים, מִתְיַחֲדִים –</p>
<p>פּוֹאֵמָה;</p>
<p>אַשְׁרֵי שֶנַּפְשׁוֹ מַעְיָנוֹת שֶל בְּרָכָה</p>
<p>וָחֵמָה.</p>
<p>אַשְׁרֵי שֶעָבַר מֶרְחַקִּים וְשָׁאַף.</p>
<p>וְתָעָה;</p>
<p>מַלְכיּוֹת, מַלְכֻיּוֹת, הַבְרָקוֹת, הַבְרָקוֹת –</p>
<p>כָּל שָׁעָה.</p>
<p>אִי גָדוֹל, בּוֹדֵד וְחוֹמָה לוֹ בְּצוּרָה –</p>
<p>מְנוּחָתִי;</p>
<p>מִתּוֹךְ חַיִּים רַבִּים אֶל חוֹפָיו הָשְׁלַכְתִּי</p>
<p>וּבָאתִי.</p>
<p>מִתּוֹךְ מַיִם רַבִּים, וְחַיִּים אַבִּירִים</p>
<p>וְאַהֲבָה;</p>
<p>מֵעַתָּה כְּמֶלֶךְ אֶדְרֹכָה עַל קִבְרוֹת</p>
<p>הַתַּאֲוָה.</p>
<p>שִירַת הַיְָּחִיד אָשִׁירָה לְנַפְשִי</p>
<p>מֵעַתָּה;</p>
<p>אֲנִי לִי – הַכֹּל לִי, וּמַה־לִּי מִלְּמַעְלָה</p>
<p>וָמָטָּה?…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16900">https://benyehuda.org/read/16900</a></div></body>