<h1>בֶּן־עַמִּי</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כְּגַל עֲצָמוֹת,</p>
<p>לֹא, – כִּצְרוֹר עֲצָבִים</p>
<p>רְאִיתִיו מְרַטֵּט עֲלֵי אֲדָמוֹת</p>
<p>מִתַּחַת לְשָׁמַיִם נָאוִים.</p>
<p>בֵּית חָמְרוֹ הָיָה פָּרוּץ</p>
<p>עַד הַיְסוֹד, וְאֻכַּל הַבָּשָֹר –</p>
<p>עַל כֵּן שַׁלְהַבְתּוֹ לִהֲטָה מִבַּחוּץ</p>
<p>וְזַעֲמוֹ עַרְטִילָאִי נָסַר.</p>
<p>וּפַעַם בְּלֵיל אָב תַּרְפַּ"ט מִבֵּיתוֹ יָצָא</p>
<p>וְהִתְהַלֵּךְ בִּמְבוּכָה; בֵּרַךְ אוֹ קִלֵּל?</p>
<p>פִּתְאֹם בְּכִי תַּנִּים דְּמִי הַלַּיְלָה חָצָה –</p>
<p>זֶה הוּא שֶׁבָּכָה: “שׁוֹמֵר, מָה מִלֵּיל”.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16994">https://benyehuda.org/read/16994</a></div></body>