<h1>[וּמִטִּפָּה יָצָא אִישׁ כִּשְׁלֹמֹה חָכָם]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>וּמִטִּפָּה יָצָא אִישׁ כִּשְׁלֹמֹה חָכָם,</p>
<p>אֶלֶף נָשִׁים רִפְּדוּ אַפִּרְיוֹנוֹ,</p>
<p>עִם דִּמְדּוּמִים עֻמַּם בְּרַק פִּגְיוֹנוֹ,</p>
<p>הִתְפַּשֵּׁט מַחֲרִישׁ פָּרְפּוּרִיַּת מְלָכִים.</p>
<p>הָיָה אוֹתוֹ חָכָם: כֹּהֵן שֵׁד וְאָמָּן,</p>
<p>עַל כִּסְאוֹ הָיָה מְכַהֵן, שָׁר וְדוֹרֵס;</p>
<p>אַךְ מִיֵּינוֹ נַעֲשָׂה אֶפִּיקוֹרֵס,</p>
<p>בָּז לְשׁוּלַמִּיּוֹת, אַחֲרֵי שָׁפְכוֹ דָמָן.</p>
<p>כֵּן יֵשׁ שֶׁמְּגַלֶּה לָנוּ תְּהוֹם מַחְשׂוֹפוֹ,</p>
<p>וּבִתְחִלַּת דָּבָר נָעוּץ סוֹפוֹ,</p>
<p>אֵין מוֹצָא, תּוֹעִים אָנוּ תּוֹךְ עִגּוּלוֹ.</p>
<p>מִי שֶׁסְּבִיבוֹ שִׁשִּׁים אִישׁ גִּבּוֹרִים –</p>
<p>עַל קָרַחְתּוֹ נִקְּרוּ הַמַּקּוֹרִים,</p>
<p>סוֹד מְעֻטָּף סוֹד נִתְעַרְטֵל מֵחִתּוּלוֹ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17209">https://benyehuda.org/read/17209</a></div></body>