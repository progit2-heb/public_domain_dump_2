<h1>קַו מִפַּרְצוּף ז. שְׁנֵיאוּר</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>זְקָנוֹ מֻחָד סִגְנוֹן שָׂטָן,</p>
<p>שְׂפָמוֹ עָשׂוּי עִם שְׂפַם נָמֵר;</p>
<p>וְהִזָּהֵר נָא, בֶּן־אָדָם; וּבְיִחוּד אַתָּה, פַּיְטָן,</p>
<p>הִזָּהֵר וְהִשָּׁמֵר.</p>
<p>הוּא יִטְרֹף, יֹאכַל, יָמֹץ</p>
<p>וְלֹא יוֹתִיר.</p>
<p>הוּא יִשְׁחַק אֶת עַצְמוֹתֶיךָ וְיִזְרֵן כַּמֹּץ</p>
<p>יַחַד עִם הַשִּׁיר;</p>
<p>אַךְ אַתָּה, פַּיְטָן “נָבִיא” הִזָּהֵר בִּפְרָט,</p>
<p>הוּא יַעֲקֹד וִיגַרְדֵּם:</p>
<p>הוּא יַטְבַּע אוֹתְךָ בְּחִדֶּקֶל וּבִפְרָת,</p>
<p>בְּוִילְיָה, בְּסֵיינָה, בַּיַּרְדֵּן.</p>
<p>אַךְ אֲנִי – דַּרְכִּי הֱיוֹת שׁוֹקֵט וְגַם מַשְׁקִיט,</p>
<p>וּמֵ“רִשְׁעוּתוֹ” אֵינֶנִּי מִתְפָּעֵל;</p>
<p>סוֹף סוֹף הוּא אוֹהֵב מְאֹד גַּם “אִיטַלְקִית”</p>
<p>וְגַם – בַּת יִשְׂרָאֵל.</p>
<p>בְּיַאלִיק ז"ל אֶת מַטְבְּעוֹ טָבַע,</p>
<p>וְכָךְ הָיָה אוֹמֵר:</p>
<p>בַּשְּׁחַרְחַר הַזֶּה יֵשׁ כָּל כָּךְ הַרְבֵּה אַהֲבָה,</p>
<p>שֶׁהוּא מֻכְרָח לְ“הִתְשַׂטֵּן” וּלְ“הִתְנַמֵּר”.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16749">https://benyehuda.org/read/16749</a></div></body>