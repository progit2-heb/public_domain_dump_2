<h1>[בֹּקֶר קַמְתִּי וְנִרְאֵיתִי]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בֹּקֶר קַמְתִּי וְנִרְאֵיתִי</p>
<p>לִי לְעַצְמִי קְצַת מְשֻׁנֶּה;</p>
<p>תְּמוֹל יָשַׁבְתִּי עַד חֲצוֹת לַיְלָה,</p>
<p>בָּדָד, נוּגֶה וּמְעֻנֶּה.</p>
<p>בָּדָד, נוּגֶה וְאֵין יוֹדֵעַ</p>
<p>עַל שׁוּם מָה וָמִי וְלָמָּה;</p>
<p>סְתָם עֲרִירוּת, סְתָם אֲבֵלוּת,</p>
<p>סְתָם שִׁעֲמוּם שֶל הַנְּשָׁמָה.</p>
<p>חַי אְַנִי כִּי הִשְׁתַּגַּעְתִּי.</p>
<p>אוֹ נֶחֱלֵיתִי מַחֲלַת־רַבִּים;</p>
<p>וְנָחַלְתִּי שִׁבְרוֹן רוּחַ,</p>
<p>גַּעֲגוּעִים תִּשְׁעָה קַנִּים.</p>
<p>גַּעֲגוּעִים – צָרַת כְּלָל הִיא,</p>
<p>מַחֲלָה זוֹ זְמַנֵּנוּ גְּרָמָא;</p>
<p>מִי לִתְלִיָּה, מִי לִתְפִיסָה,</p>
<p>מִי לְשִׁבְרוֹן לֵב וּנְשָׁמָה.</p>
<p>בֹּקֶר קַמְתִּי וְאָמַרְתִּי:</p>
<p>בָּחוּר נָאֶה לֵךְ לַעֲזָאזֵל;</p>
<p>מוּטָב הַבֵּט בַּצַּלַחַת,</p>
<p>אֶת פְּרוּטָתְךָ אִישׁ לֹא גָּזַל.</p>
<p>לֵךְ וְקַח לְךָ מַקֵּל חָדָשׁ</p>
<p>כִּי מַקֶּלְךָ מַקֵּל יָשָׁן;</p>
<p>לֵךְ וּקְנֵה לָךְ סִיגָרֶטוֹת –</p>
<p>הַדְלֵק אֵשׁ וְהַעְלֵה עָשָׁן.</p>
</blockquote>
<p>1908</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16915">https://benyehuda.org/read/16915</a></div></body>