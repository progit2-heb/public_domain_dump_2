<h1>מִזְמוֹר לְדָוִד</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הוֹא קְצַר קוֹמָה,</p>
<p>אֲבָל מֻצָּק, אֶפְשָׁר לִבְנוֹת עָלָיו חוֹמָה;</p>
<p>וְעַל רֶקַע זֶה בּוֹלֶטֶת כַּעֲנָק סִיגָרָה עֲשֵׁנָה</p>
<p>בֵּין פִּתְחֵי פִּיהוּ – בְּהָקִיץ וְעִם שֵׁנָה;</p>
<p>וּמִבִּפְנִים בּוֹקֵעַ קוֹל מָלֵא, עָבֶה,</p>
<p>כִּצְלִיל רָגָב בְּגַן רָוֶה –</p>
<p>סִמָּן לְכֹבֶד רֹאשׁ, אַךְ הוּא יֹאהַב גַּם צְחוֹק וַהֲלָצָה,</p>
<p>עַל כֵּן הֶעֱמִיק לַחְקֹר עַד שֶׁמָּצָא,</p>
<p>כִּי הַמַּקֵּל שֶׁל בְּיַאלִיק מְצַחֵק הָיָה לָרֹב</p>
<p>בִּשְׁעַת נְפִילָתוֹ עַל מִדְרָכָה בָּרְחוֹב<a class="footnote" href="#fn:1" id="fnref:1" title="see footnote"><sup>1</sup></a>.</p>
<p>קִצּוּר: תּוֹכוֹ כְּבָרוֹ: כֵּן, שָׁלֵם, אָטִים (: “מַאסִיב”),</p>
<p>בֵּין בַּקְּרִי וּבֵין בַּכְּתִיב.</p>
<p>וְכָךְ הוּא שָׁר וָשָׁר</p>
<p>עֲדֵי שֶׁשְּׂעַר רֹאשׁוֹ נָשָׁר,</p>
<p>אַךְ הוּא מִן הָאִישׁים,</p>
<p>שֶׁלֹּא יִיגְעוּ לָשִׁיר עַד קֵץ הָאֶלֶף הַשִּׁשִּׁים –</p>
<p>סִמָּן כִּי מִזְמוֹרוֹ אֵינוֹ מִקְרִי,</p>
<p>"אֵינוֹ “מֹחִי”, אֵינוֹ “חִקְרִי”,</p>
<p>כִּי אִם נוֹבֵעַ מִמָּקוֹר בָּרוּךְ,</p>
<p>מִמְקוֹר דָּמוֹ, מֵחֲלָצָיו (כִּבְנוֹ שְׁמוּאֵל, אֲשֶׁר אַחֲרָיו כָּרוּךְ),</p>
<p>וְהָעֵט תָּמִיד דָּרוּךְ:</p>
<p>שִׁיר לִירִי,</p>
<p>שִׁיר סַטִּירִי,</p>
<p>אִלְיָה</p>
<p>וְאִידִילְיָה</p>
<p>וּפוֹאֵמָה,</p>
<p>וְהֵא לָךְ שָׁי</p>
<p>“בַּחֲשָׁאי”.</p>
<p>וּבְכֻלָּם יַכְרִיעַ הַ“בָּרִי” וְלֹא הַ“שֶּׁמָּא”.</p>
<p>הוּא אַחַד הָרִאשׁוֹנִים,</p>
<p>לְהַדְלִיק בַּיַּעַר בַּחֲדֵרָה אִישׁוֹנִים,</p>
<p>הוּא אִזֵּן וְחִקֵּר וְתִקֵּן</p>
<p>אֶת הָ“אַף־עַל־פִּי־כֵן”,</p>
<p>הוּא שֶׁעֶגְלוֹנִים יִבֵּל בִּתְקוּפָה שֶׁל פֶּרֶד וּפִרְדָּה</p>
<p>וְהוּא אֲשֶׁר יַדְהִיר אֶת הַ“נֶּהָג”</p>
<p>עַל פְּנֵי הָאָרֶץ בִּימֵי מִרְדָהּ,</p>
<p>וּכְאִישׁ הָעָם לָהוּט הוּא אַחֲרֵי חַזָּן בֶּחָג.</p>
<p>אוּלָם בְּכָל שַׁבָּת בְּשָׁעָה חָמֵשׁ</p>
<p>יַתְקִין סְעֻדָּה שְׁלִישִׁית: תֵּה עִם תּוּפִינִים;</p>
<p>הִיא, הַגְּבֶרֶת, כִּכְבוֹדָה בַּת־מֶלֶךְ, שׁוֹכֶנֶת מִבִּפְנִים,</p>
<p>וְאֶת אוֹרְחָיו הַמֶּלֶךְ מְשַׁמֵּשׁ.</p>
<p>וּפַעַם בְּשָׁלֹשׁ שָׁנִים יָחֹד חִידָה:</p>
<p>יַגִּישׁ שְׁיָרִים שֶׁל פַּשְׁטִידָה,</p>
<p>אַךְ בֵּין שֶׁהִיא בַּת אֹרֶז וּבֵין מִגֶּזַע אִטְרִיוֹת –</p>
<p>רְצוּיָה הִיא, כִּבְעָלֶיהָ, לַבְּרִיּוֹת.</p>
<p>וְשׁוּב קִצּוּר: הוּא כֻּלּוֹ מָרְכָּב כְּפַשְׁטִידָה,</p>
<p>עַל כֵּן אֵין “וַעַד מֶרְכָּזִי”, “וַעֲדָה”, “וְעִידָה”,</p>
<p>יַרְחוֹן אוֹ קֹבֶץ –</p>
<p>בְּלֹא שִׁמְעוֹנוֹבִיץ.</p>
<p>אַךְ כָּאן אֲנִי מוּכָן בּוֹ לְהַרְבִּיץ</p>
<p>בִּזְכוּת הַ“בִיץ”;</p>
<p>אֵינִי אוֹהֵב כָּל “בִיץ” בְּאֹפֶן סִיטוֹנִי אוֹ קִמְעוֹנִי,</p>
<p>אֲנִי גוֹרֵס רַק שֵׁם עִבְרִי יָפֶה,</p>
<p>כָּזֶה אֲשֶׁר עוֹבֵר בַּגִּמְנַסְיָה מִפֶּה לְפֶּה –</p>
<p>“דָּוִד הַשִּׁמְעוֹנִי”.</p>
</blockquote>
<div class="footnotes">
<hr/>
<ol>
<li id="fn:1">
<p>ראה ב“מאזנים” שירו של שמעונוביץ ליום השנה למות ביאליק <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16750">https://benyehuda.org/read/16750</a></div></body>