<h1>[נִסְתָּרְסוּ נֻסְחָאוֹת הַתְּפִלּוֹת]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>נִסְתָּרְסוּ נֻסְחָאוֹת הַתְּפִלּוֹת,</p>
<p>נִטַּשְׁטְשׁוּ פְּנֵי הָאוֹתִיּוֹת;</p>
<p>בִּמְקוֹם הָאֲמָרִים הַצְּרוּפִים –</p>
<p>עַמּוּדִים שֶׁל שְׁאֵלוֹת וּתְמִיהוֹת.</p>
<p>מִסְתַּלֵּק אֲנִי מִתּוֹךְ סְפָרַי,</p>
<p>מִתְיַחֵד בְּפִנַּת הַבָּיִת;</p>
<p>וּדְמָמָה רוֹטֶטֶת בָּאֹהֶל –</p>
<p>וְהָיְתָה לְקִינָה חֲשָׁאִית.</p>
<p>“לֹא לָךְ הֵן הַמְּגִלּוֹת הַקְּדוֹשׁוֹת”</p>
<p>“לֹא לָךְ הֵם עַתִּיקֵי הַגְּוִילִים”.</p>
<p>אַךְ יֵשׁ אֲשֶׁר פִּתְאֹם בְּנַפְשִׁי</p>
<p>מִתְרַגֵּשׁ קוֹל טָמִיר, אֵין מִלִּים.</p>
<p>וְאַחַר נוֹטֶפֶת הַדִּמְעָה.</p>
<p>וּבְפָרְשִׂי אָז שׁוּב אֶת־הַמְּגִלּוֹת</p>
<p>לִי יֻגַּד: יֵשׁ מַרְפֵּא בַּדִּמְעָה</p>
<p>וְרֶמֶז לִתְחִיַּת הַתְּפִלּוֹת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16866">https://benyehuda.org/read/16866</a></div></body>