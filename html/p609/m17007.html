<h1>לַסּוֹפֵר ב. א.</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<p>(במלאת שלשים שנה לעבודתו העתונאית)</p>
<blockquote>
<p>מִכְתַּב יָדְךָ מֻשְׁלָם: מַסַּד, כַּרְכּוֹב וָקָרֶן;</p>
<p>אַךְ הוּא דַּקִּיק מְאֹד, מַמָּשׁ כְּחוּט הַשַּׂעַר;</p>
<p>שְׁלשִׁים שָׁנָה אַתָּה מְנַסֶּה אֶל הַצִּפֹּרֶן,</p>
<p>יוֹם יוֹם אֶת קְצֵה עֵטְךָ, כְּמוֹ גַלָּב — הַתַּעַר.</p>
<p>עֲלֵי הַנְּיָר שֶׁלְּךָ כֻּלָּם תַּמִּים בְּיַחַד</p>
<p>וְכָל פִּסָּה לְעַצְמָהּ כְּבַאֲנָךְ מְיֻשֶּׁרֶת;</p>
<p>וְאִם אֶת הַפִּסּוֹת לִתְפֹּר בְּחוּט וָמַחַט —</p>
<p>וְעָבְרוּ כָּל הַחַיִּים כִּבְסִינֵימָה הַסֶּרֶט.</p>
<p>אוּלָם הַגִּידָה נָא לִי מַהִי הַתִּשְׁלֹמֶת</p>
<p>וּמַה שְׂכָרָהּ שֶׁל הַ“קַּרְיֵרָה” הַמּוֹשֶׁכֶת?</p>
<p>הוֹי, בֶּן־אָדָם נִסְתָּר, יוֹשֵׁב בְּתַעֲלֹמֶת.</p>
<p>“פְּסֵבְדוֹנִים” וְ“אַנוֹנִים”, “עוֹזֵר מַעֲרֶכֶת”.</p>
<p>אַךְ אַתָּה אֵינְךָ בְּעֵינַי כְּאִישׁ הַשֶּׁקֶט,</p>
<p>וּבְזָוִית הַפֶּה שֶׁלְּךָ מֻצְנָע קַו מָרֶד;</p>
<p>אֲנִי מְבָרֶכְךָ, שֶׁיֵּשׁ לְךָ עוֹד פֶּקֶד</p>
<p>קֹר וָחֹם, וְלִפְעָמִים — צְמַרְמֹרֶת.</p>
</blockquote>
<p>השיר הוקדש לסופר־העיתונאי מ. בן־אליעזר</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17007">https://benyehuda.org/read/17007</a></div></body>