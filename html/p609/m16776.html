<h1>בְּדִירָה חֲדָשָׁה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עִם כָּל מִטַּלְטְלַי, וְגַם שִׁירַי בַּתִּיק,</p>
<p>נָסַעְתִּי הַשָּׁבוּעַ כִּשְׁלשׁים, בְּעֶרֶךְ, מֶטֶר</p>
<p>סוּס אֶחָד וְסַבָּלִים שְׁלשָׁה מִסַּאלוֹנִיק</p>
<p>עֲקָרוּנִי מִ“יַּבְנֶה” לְ“קַרְל נֶטֶר”.</p>
<p>כְּמוֹ בְּקִיר מַסְמֵר יָשָׁן, מֻחְלָד</p>
<p>הָיִיתִי בְּחַדְרִי אַרְבַּע שָׁנִים תָּקוּעַ;</p>
<p>הָיָה לִבִּי בָּטוּחַ, כִּי סֵדֶר עוֹלָמִי – מֻחְלָט</p>
<p>וְלֹא יָזוּז וְלֹא יָנוּעַ.</p>
<p>יָדַעְתִּי בְּדִיּוּק, כִּי כָּך וְכָך צְעָדִים</p>
<p>מֵחַדְרִי לְ“הֶס” אוֹ לַמַּעְרֶכֶת;</p>
<p>וְכַמָּה כָּל גְּבֶרֶת – צְלוֹחִיּוֹת שֶׁל מֵי נְרָדִים</p>
<p>מִדִּירָתָהּ כָּל יוֹם בָּרְחוֹב שׁוֹפֶכֶת.</p>
<p>יָדַעְתִּי בְּדִיּוּק, כַּמָּה לְכָל שָׁכֵן טְלָאִים</p>
<p>עַל כָּל סָדִין וְכַר וָכֶסֶת;</p>
<p>וְעוֹד הַרְבֵּה פִּלְאֵי־פְּלָאִים</p>
<p>סִפֵּר לִי כָּל חַלּוֹן, גְּזוּזְטְרָא, מִרְפֶּסֶת.</p>
<p>וְחָל פִּתְאוֹם שִׁנּוּי כָּל־כָּך כַּבִּיר</p>
<p>בְּכָל חַיַּי וּבְכָל הַסֵּדֶר.</p>
<p>עָבַרְתִּי לְדִירָה אַחֶרֶת; וּכְפָרָשׁ וּכְאַבִּיר</p>
<p>אֻכְרַח לָשֵׂאת עֵינַי לְכָל חַלּוֹן חָדָשׁ, מַעֲקֶה וָחֶדֶר.</p>
<p>לְפִי שָׁעָה בְּסִדּוּר חַדְרִי אֲנִי טָרוּד,</p>
<p>הוּא נִפְלָא, אַךְ יֵשׁ עָלָיו תַּרְעֹמֶת;</p>
<p>בּוֹ גָּרִים שִׁשָּׁה זְבוּבִים, שֶׁכָּל אֶחָד לְעַצְמוֹ צָרוּד,</p>
<p>אוּלָם שִׁשְׁתָּם בְּיַחַד מְזַמְזְמִים שִׁיר חֶמֶד.</p>
<p>אַך אַל דְּאָגָה, כִּי אִם יִרְצֶה הַשֵּׁם</p>
<p>בְּקָרוֹב שְׁאֵלַת זְבוּבַי אֶפְתֹּר בְּפֶתֶר;</p>
<p>לְפִי שָׁעָה כְּדַאי, שֶׁיִּכָּתֵב וְיֵרָשֵׁם;</p>
<p>הַ“שִּׁיר שֶׁל יוֹם” הִגֵּר מִ“יַבְנֶה” לְ“קַרְל נֶטֶר”.</p>
</blockquote>
<p>הארץ, 13.5.1932</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16776">https://benyehuda.org/read/16776</a></div></body>