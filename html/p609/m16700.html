<h1>הַקִּנְאָה הָרִאשׁוֹנָה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>וַיְהִי אַךְ טָעֲמָה חַוָּה</p>
<p>מֵעֵץ הַדַּעַת – וַיַּעַן בָּהּ הַחֵטְא,</p>
<p>וּכֹה צָוְחָה מִזַּעֲוָה:</p>
<p>"פִּתַּנִי הַנָּחָשׁ לִטְעֹם</p>
<p>מִטּוֹב וָרָע – וַיִּדְחָפֵנִי</p>
<p>אֶל פִּי תְהוֹם.</p>
<p>הִנֵּה מוּלִי הַמָּוֶת בָּא,</p>
<p>נַפְשִׁי יִקַּח;</p>
<p>וְעֵת בְּמַחְשַׁכִּים אֶטְבַּע</p>
<p>יִבְרָא הָאֱלֹהִים אִשָּׁה שְׁנִיָּה</p>
<p>לָאִישׁ, וּבְצֵל הָהָר</p>
<p>ולְרַחַשׁ נְבִיָּה</p>
<p>יִשְׁכַּב וְזֶרַע יְחַיֶּה עִמָּהּ, –</p>
<p>וַאֲנִי בְּשָׂרִי הִמֹּק יִמַּק,</p>
<p>רַחְמִי יִשְׁרֹץ רִמָּה.</p>
<p>אֲהָהּ לְךָ, אָדָם, שֶׁרַחֲמַי</p>
<p>עָלֶיךָ נִכְמָרִים,</p>
<p>אַךְ הַקִּנְאָה כָּאֵשׁ בַּעֲצָמַי.</p>
<p>לֹא, לֹא, יַחְדָּו נִרְפַּד מִשְּׁכָּב,</p>
<p>אֱכֹל וָמוּת –</p>
<p>וּבִזְרוֹעַי בִּשְׂאוֹל עִמִּי תִּרְקַב".</p>
<p>“וַתִּתֵּן גַּם לְאִישָׁהּ”, אוּלָם לֹא מֵת</p>
<p>גַּם הוּא, וּמַעֲרֻמֵּי חַוָּה</p>
<p>הֵחֵל חוֹמֵד.</p>
<p>וְאַף כִּי לֹא הָיְתָה אִשָּׁה בִּלְתָּהּ – מִן עַתָּה</p>
<p>אָרְבָה חַוָּה לְמִצְעֲדֵי אָדָם,</p>
<p>בַּאֲשֶׁר כַּמָּוֶת קִנְאָתָהּ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16700">https://benyehuda.org/read/16700</a></div></body>