<h1>[סִירָתֵנוּ שָׁטָה דוּמָם]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>סִירָתֵנוּ שָׁטָה דוּמָם,</p>
<p>אַקְשֵׁב מְחִיאַת כַּף הַמְּשׁוֹטִים;</p>
<p>לִבּוֹתֵינוּ בָּנוּ נָעִים</p>
<p>וּשְׁבִילֵינוּ – אָנָא נוֹטִים?</p>
<p>יָם וָשַׁחַק, יָם וָשַׁחַק</p>
<p>וְהַתְּכֵלֶת מָה עֲמֻקָּה;</p>
<p>שִׁלְהֵי אֱלוּל, וְהַיָּם אָז</p>
<p>נוֹשֵׁם פוֹסְפוֹר, אֵשׁ וּתְשׁוּקָה.</p>
<p>וּבְהֵעָלוֹת לִי הַמְּשׁוֹטִים</p>
<p>זִיקֵי מַיִם יִזְּלוּ יָמָּה;</p>
<p>הוֹי, מָה רַבּוּ הַכּוֹכָבִים</p>
<p>גַּם בַּיָּם וְגַם בַּנְּשָׁמָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16886">https://benyehuda.org/read/16886</a></div></body>