<h1>"צִיּוּר מִן הַטֶּבַע"</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מִמַּעֲלֵה הָרְחוֹב שֶׁל הֶס</p>
<p>לְאַלֶנְבִּי בְּיֶרֶד</p>
<p>גּוֹלֵשׁ יְהוּדִי, וְלֹא עַל נֵס,</p>
<p>כִּי אִם עַל גַּב שֶׁל פֶּרֶד.</p>
<p>פָּנָיו שְׁזוּפִים, זְקָנוֹ קָלוּשׁ</p>
<p>וּמְעִיל לוֹ בְּלִי שׁוּלַיִם;</p>
<p>רֹאשׁוֹ תָּחוּב בְּ“קַפֵּלוּשׁ”</p>
<p>רַגְלָיו — בְּנַעֲלָיִם.</p>
<p>בְּאַחַת יָדוֹ מַלְמַד בָּקָר</p>
<p>לְשֵׁם זֵרוּז הַפֶּרֶד,</p>
<p>וּבַשְׁנִיָּה — דָּבָר יָקָר:</p>
<p>שׁוֹשָׁן אוֹ חֲבַצֶּלֶת.</p>
<p>בֶּן הַחֲמוֹר נוֹעֵר, נוֹהֵק,</p>
<p>עִקֵּשׁ מַצְרִיחַ צֶרַח;</p>
<p>וְעִם כָּל נַהַק — הַנּוֹהֵג</p>
<p>מֵרִיחַ מִן הַפֶּרַח.</p>
<p>הוּא סְפַרְדִי אוֹ תֵּימָנִי?</p>
<p>אַךְ מִי הַסּוֹד יָשִׂיחַ?</p>
<p>וּכְלוּם עַל בֶּן חֲמוֹר עָנִי</p>
<p>רוֹכֵב כַּיּוֹם מָשִׁיחַ?</p>
<p>הֵן הוּא יוֹשֵׁב בְּאַבְטוֹבּוּס</p>
<p>רוֹכֵב עַל אוֹפַנַּיִם</p>
<p>וְלַחֲמוֹר עַכְשָׁו הַבּוּז</p>
<p>וְלַעַג מְלֹא חָפְנַיִם.</p>
<p>אוּלָם הָאִישׁ בְּגַנְדְּרָנוּת</p>
<p>יוֹשֵׁב עַל גַּב הַפֶּרֶד</p>
<p>וּבְאַלֶנְבִּי מוּל כָּל חֲנוּת</p>
<p>מֵרִים הוּא אוֹת שֶׁל מֶרֶד.</p>
<p>הוּא מְנַפְנֵף בִּצְרוֹר הַמּוֹר</p>
<p>מְנַעְנֵעַ בַּחֲבַצֶּלֶת:</p>
<p>"הֶאָח, אֶרְכַּב עוֹד עַל חֲמוֹר,</p>
<p>אִישַׁן עוֹד עַל מַחְצֶלֶת!"</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17016">https://benyehuda.org/read/17016</a></div></body>