<h1>מְטֻטֶּלֶת הַשָּׁעוֹן בַּלַּיְּלָה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>וְהָעִנְיָן יָשָׁן נוֹשָׁן</p>
<p>וּכְכָל דָּבָר נִשְׁנֶה אַף הוּא עָצוּב:</p>
<p>חֲצוֹת. אֶל דֹּפֶן כֻּרְסָתִי אֲנִי נִשְעָן,</p>
<p>מוֹנֶה תִּקְתּוּק שָעוֹן קָצוּב.</p>
<p>תִּיק־תִּיק… וְהָעוֹלָם יָשֵׁן,</p>
<p>חַיִּים עוֹד לֹא שָׁבַק;</p>
<p>וְהָרְאָיָה: אֲנִי גַם עֵר וְגַם עָשֵׁן –</p>
<p>קוֹלֵט פּוֹלֵט עֲשַׁן טַבַּק.</p>
<p>אֲנִי מְהַרְהֵר: וַדַּאי לְקוֹל תִּקְתּוּק</p>
<p>שָׁעוֹן – יָפֶה שִׁירִים לִכְתּוֹב;</p>
<p>וְהִנֵּה לְפִי כָּל חֹק וְהַדִּקְדּוּק</p>
<p>אֲקַצֵּב שִׁיר רַע וָטוֹב:</p>
<p>סֶלָה, סֶלָה</p>
<p>יֵשׁ תּוֹחֶלֶת</p>
<p>וְכַפֶּה לָהּ</p>
<p>הַמְטֻטֶּלֶת.</p>
<p>יֵשׁ לָךְ דֶּרֶךְ,</p>
<p>אֵין לָךְ דֶּרֶךְ –</p>
<p>אַךְ לָדַעַת</p>
<p>אֵין כָּל צֹרֶךְ.</p>
<p>קֶצֶב, קֶצֶב</p>
<p>בַּמְטֻטֶּלֶת;</p>
<p>תַּם כָּל עֶצֶב</p>
<p>עִם תּוֹחֶלֶת.</p>
<p>אַךְ פִּתְאֹם כְּאִלּוּ זָע הַיְקוּם מִן הַמַּצָּב,</p>
<p>פִּתְאֹם לְפֶתַע</p>
<p>הַמְטֻטֶּלֶת כְּמוֹ עַל פִּי דְבַר צַו</p>
<p>עָמְדָה מִנּוֹעַ. מֵתָה?</p>
<p>לֹא, אַךְ נִתְרַפָּה הַמֵּתַח בַּקָּפִיץ,</p>
<p>אֶקַּח מַפְתֵּחַ</p>
<p>אֲכוֹנְנֵהוּ – וְשׁוּב אַמְרִיץ</p>
<p>אֶת הַמְטֻטֶּלֶת לְשֹוֹחֵחַ:</p>
<p>נֵטֶף, נֵטֶף</p>
<p>מִן הַנֵּצַח;</p>
<p>לֹא כְּחֶתֶף</p>
<p>בָּא הָרֶצַח.</p>
<p>דֶּמַע, דֶּמַע,</p>
<p>כּוֹס הַבֶּכִי,</p>
<p>אֵין גַּם שֶׁמַע</p>
<p>שֶׁל הַמֶּחִי.</p>
<p>יָמִינָה, שְֹמֹאלָה</p>
<p>הַמְטֻטֶּלֶת;</p>
<p>לַיְלָה לַיְלָה</p>
<p>הִיא מְשַׁכֶּלֶת.</p>
<p>וּבֵינְתַיִם הַסִּיגָרָה עַד קִצָּהּ הִגִּיעָה</p>
<p>וְאֵשׁ זְנָבָהּ אֶת שִֹפְתוֹתַי צוֹרֶבֶת;</p>
<p>אֲנִי נִזְכַּר: עוֹד מְעַט הַיּוֹם יַגִּיהַּ</p>
<p>וְלֹא יָשַׁנְתִּי, וְהַיָּד כּוֹתֶבֶת.</p>
<p>אֲנִי מַנִּיחַ אֶת הָעֵט, מְכַבֶּה אֶת הַחַשְׁמֶלֶת</p>
<p>וּמִתְכַּנֵּס אֶל לֹבֶן הַיָּצוּעַ;</p>
<p>אֲנִי מְנַמְנֵם, אַךְ הַמְטֻטֶּלֶת</p>
<p>תָּנוּעַ עוֹד מְרַאֲשׁוֹתֵי אָדָם, נִרְפָּא וְגֲם פָּצוּעַ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16977">https://benyehuda.org/read/16977</a></div></body>