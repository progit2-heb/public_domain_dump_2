<h1>עֲנִיבוֹת ב'</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שְׁלשִׁים שָׁנָה תָּלָה עָלָיו הַחֶבֶל</p>
<p>עִם עֲנִיבָה;</p>
<p>שְׁלשִׁים שָׁנָה טִפֵּס צִלּוֹ שֶׁל הֶבֶל</p>
<p>שְׁלִיבָה, שְׁלִיבָה,</p>
<p>שְׁלשִׁים שָׁנָה קִוָּה.</p>
<p>שְׁלשִׁים שָׁנָה רָחַץ בְּשָׂרוֹ בְּכָל שְׁמָנִים</p>
<p>עִדֵּן צַוָּאר</p>
<p>בְּעוֹד מֹהוֹ הָיָה כְּבֶן שְׁמוֹנִים,</p>
<p>וְכָל אֲשֶׁר רָאָה – צָבָר</p>
<p>בִּתְהוֹם עֵינָיו וּפַרְצוּפוֹ הָלַךְ וְחָוָר.</p>
<p>שְׁלשִׁים שָׁנָה חָלַם,</p>
<p>אָהַב, שָׂנֵא, שָׁתָה…</p>
<p>וּבִיחִידוּת, אוֹ עִם קְהַל עָם,</p>
<p>וְעַל סִפּוּן סְפִינָה וְגַם בִּפְנִים הַתָּא</p>
<p>צָחַק וְלֵאלֹהָיו חָטָא.</p>
<p>וּבִשְׁלשִׁים וְאַחַת הוּא בָּא לְאֶרֶץ אֲבוֹתָיו,</p>
<p>וּבְכִיסוֹ –</p>
<p>כָּל נַפְתּוּלָיו, וּבְמֹחוֹ – כָּל עֲבוֹתָיו</p>
<p>וּבַלַּיְלָה לְאוֹר לְבָנָה, חָדַר מִבֵּין סִדְקֵי תְּרִיסוֹ,</p>
<p>נִכְנַס וְטִפֵּס וְתָלָה עַצְמוֹ בְּבֵית…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17050">https://benyehuda.org/read/17050</a></div></body>