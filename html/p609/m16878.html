<h1>[גַּם זֹאת וְגַם זֹאת כְּבָר יָדַעְתִּי]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>גַּם זֹאת וְגַם זֹאת כְּבָר יָדַעְתִּי.</p>
<p>נֶעְתַּק מֵחוֹף הָאַגָּדוֹת</p>
<p>וְנִפְלַט מֵעוֹלַם הַמְּצִיאוּת –</p>
<p>לְאָן עַכְשָׁו רַגְלַי מוּעָדוֹת.</p>
<p>שַׁחֲרוּת – וָאֹהַב אַגָּדָה</p>
<p>וּבַחֲרוּת – הַהוֹלְלוּת אָהַבְתִּי;</p>
<p>הַאֻמְנָם כְּסַפְקָן אָנוּעַ</p>
<p>וְאֶחְקֹר בְּעֵת שֶׁרָעַבְתִּי!</p>
<p>וָאֵלֵךְ, אַךְ לֹא, לֹא הָלַכְתִּי,</p>
<p>כִּזְאֵב לִקְרַאת טַרְפּוֹ אָז רַצְתִּי;</p>
<p>וּמַה־שֶּׁפָּגַשְׁתִּי עַל דַּרְכִּי</p>
<p>טָרַפְתִּי, אָכַלְתִּי, מָצַצְתִּי.</p>
<p>וְשָׁנָה עַל שָׁנָה חָלָפָה,</p>
<p>וַיְהִי לְעֵת עֶרֶב שָׂבַעְתִּי;</p>
<p>וְלֹא נִשְׁאַר לִי דָּבָר לְכַרְסֵם</p>
<p>בִּלְתִּי אִם פִּרְקֵי הָאֶצְבַּע.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16878">https://benyehuda.org/read/16878</a></div></body>