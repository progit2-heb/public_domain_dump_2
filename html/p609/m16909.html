<h1>[דָּבָר טָמִיר יֵשׁ בְּלִבִּי]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>דָּבָר טָמִיר יֵשׁ בְּלִבִּי</p>
<p>וְלֹא אֵדַע מַה וּמִי בִּי.</p>
<p>אֶפְשָׁר קִרְבִּי יוֹשֵב שָֹטָן –</p>
<p>אַךְ לֹא קָטָן, אַךְ לֹא קָטָן.</p>
<p>אֶפְשָׁר מַלְאָךְ יוֹשֵׁב קִרְבִּי</p>
<p>וְהַמַּלְאָךְ אוֹמֵר שִׁיר בִּי.</p>
<p>אֶפְשָׁר לִבִּי דוּ־רְשֻׁיּוֹת,</p>
<p>וּמִלְחֶמֶת שְׁתֵּי מַלְכֻיּוֹת.</p>
<p>אַחַת טוֹבָה, אַחַת רָעָה –</p>
<p>וְכָל חַיַּי – חַיֵּי שָׁעָה…</p>
<p>אִם נוֹלַדְתִּי לִגְדֻלָּה –</p>
<p>לִי הִיא כָּל הַתֵּבֵל כֻּלָּהּ.</p>
<p>וְאִם נוֹלַדְתִּי לִקְטַנּוֹת –</p>
<p>הוֹי, מִי יִתֵּן לִי לְשַׁנּוֹת</p>
<p>מַעֲשֵה־בְּרֵאשִׁית, צֶלֶם דְּמוּתִי,</p>
<p>וְאָשׁוּב אֶל עֲפַר־קַדְמוּתִי.</p>
<p>כְּבָר קִלַּלְתִּי אֶת הַקַּטְנוּת,</p>
<p>לִי הַהוֹד וְלִי הָאַדְנוּת.</p>
<p>אֹמַר: יָהּ אוֹ מְפִיסְתוֹפֵל –</p>
<p>אַךְ לֹא אָדָם קָטָן, שָׁפֵל.</p>
</blockquote>
<p>העולם, תרע"ב</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16909">https://benyehuda.org/read/16909</a></div></body>