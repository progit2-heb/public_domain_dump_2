<h1>עוֹנוֹתַיִךְ</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>חָיִיתִי, אֶרֶץ, עוֹנוֹתַיִךְ</p>
<p>בֶּאֱמוּנָה;</p>
<p>גְּשׁוּמָה פָּרְחָה נַפְשִׁי בִּשְׁנַת בְּרָכָה</p>
<p>וְעִם בַּצֹּרֶת כָּמוֹךְ רָבְצָה שְׁחוּנָה.</p>
<p>תָּמִיד כָּאַבְתִּי, אֶרֶץ, כְּאֵב יוֹשְׁבַיִךְ,</p>
<p>שֶׁהֲרֵי מִבְּאֵר אַחַת עִמָּם שָׁאַבְתִּי;</p>
<p>וְאַךְ בְּמוֹעֲדִים, בְּהִנָּתֵן לַחְמֵי הֶחָג —</p>
<p>לָמָּה זֶה לְלֶחֶם־חֹל כָּל כָּךְ רָעַבְתִּי?</p>
<p>וְלָמָּה מַעֲמִיק עוֹד רַעֲבוֹנִי</p>
<p>בִּלְחוֹם עִם הַכֹּהֵן וְהַנָּבִיא וְהַמַּטִּיף?</p>
<p>כְּאִלּוּ בְּשָׂדָם אֵחַר קָצִיר</p>
<p>וּבְפַרְדְּסָם שָׁבַת קָטִיף!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16950">https://benyehuda.org/read/16950</a></div></body>