<h1>[הָעוֹלָם נָתוּן בְּלִבִּי – וּבְמִי נָתוּן אָנֹכִי?]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הָעוֹלָם נָתוּן בְּלִבִּי – וּבְמִי נָתוּן אָנֹכִי?</p>
<p>הַכֹּל נוֹצָר בַּעֲדִי – וְלֹא כְלוּם נִשְׁאַר בִּשְׁבִילִי?</p>
<p>הַרְבֵּה דְרָכִים כָּבַשְׁתִּי – וַאֲנִי בְּצִדֵּי הַדְּרָכִים,</p>
<p>וּמַה־לִּי וּמִי לִי?</p>
<p>אֶנְעַץ מַקְלִי בֶּעָפָר וְאֶת־עֵינִי בַּמֶּרְחָק,</p>
<p>וְכֹה יִהְיֶה סוֹף־דְּבָרִי;</p>
<p>אֹמַר: מֶרְחָק, הַרְאֵנִי אֶת־דִּמְיוֹן עֲתִידִי</p>
<p>אוֹ הָשֵׁב אֶת־גְּזֵלַת עֲבָרִי.</p>
<p>וְאִם יִדֹּם הַמֶּרְחָק – וְיָדַעְתִּי גוֹרָלִי,</p>
<p>מִשְׁנֵה שֶׁבֶר הָשְׁבַּרְתִּי:</p>
<p>הָיָה אֵל לִי וַיָּמָת, וּבַמִּדְבָּר הַדּוֹמֵם</p>
<p>עִם אֵלִי נִקְבַּרְתִּי…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16865">https://benyehuda.org/read/16865</a></div></body>