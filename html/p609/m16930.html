<h1>אֵלִי, אֵלִי</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֵלִי, אֵלִי, אֱלֹהֵי מוֹלַדְתִּי,</p>
<p>עַתָּה עֲזַרְתָּנִי,</p>
<p>כִּי אַגִּיעַ מָחוֹז, שֶׁיֻּעַדְתִּי</p>
<p>לוֹ עִם דַּל־קָרְבָּנִי.</p>
<p>אוּלָם מַה בִּכּוּרִים, שֶׁהֵבֵאתִי לָךְ</p>
<p>אִם לֹא נָתַתָּ מַה־לִּי;</p>
<p>לֹא תִּירוֹשׁ אַף לֹא שֶׁמֶן זֵיתִי זָךְ</p>
<p>מִבֵּית־הַבַּד עַל גְּמַלִּי.</p>
<p>וּמִמְּלוּנַת כֶּרֶם — אוֹיָה, אוֹיָה לִי —</p>
<p>גְּפָנִים לֹא נָטָרְתִּי.</p>
<p>וְלֶחֶם, אִם שֶׁלִּי וְאִם שֶׁל גּוֹאֲלִי —</p>
<p>הַאֲנִי קָצָרְתִּי?</p>
<p>וּמַה כַּיּוֹם אֲנִי הֶעָנִי אַגִּישׁ לָךְ</p>
<p>מֵרֶפֶת אוֹ מִטֶּנֶא.</p>
<p>אֶל רִפְתִּי אַחַר שֶׂה אֵלַי עִם חַגִּי שְׁלָח,</p>
<p>וְשֶׂה אֵינֶנָּה.</p>
<p>וּמַה הַשַּׁי שֶׁתִּדְרוֹשׁ וְשֶׁהִנְנִי</p>
<p>עַד הֲלֹם נְשָׂאתִיו?</p>
<p>רַק קָרְבָּן אֶחָד דַּל, זֶה קָרְבַּן רִנְנִי,</p>
<p>לְעֵת הָאָסִיף.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16930">https://benyehuda.org/read/16930</a></div></body>