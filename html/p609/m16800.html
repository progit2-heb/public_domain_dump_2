<h1>הַשָּׂפָם וְהַתַּלְתַּל</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>יוֹזֶף סְטָלִין הוּא צַר מֶצַח</p>
<p>וַאֲרֹךְ שָׂפָם,</p>
<p>חִיּוּךְ לוֹ עַרְמוּמִי וּפֶה צַח,</p>
<p>שֶׁ“הַבְּרָכוֹת הָרוּסִיּוֹת” שְׁגוּרוֹת עָלָיו לְכָל יָפְיָן;</p>
<p>עַל כֵּן אֶתְמַהּ, שֶׁלֹּא קָנָה לוֹ שֵׁם לָנֶצַח</p>
<p>וְלֹא “בֵּרֵךְ” אֶת חֲבֵרָיו הַגֶּרְמָנִים וְלֹא שְׁדָפָם</p>
<p>כְּמוֹ מַטֶּה חוֹבֵט־שׁוֹדֵף הַקֶּצַח.</p>
<p>הִיטְלֶר עַל מִצְחוֹ גִדֵּל שִׁבֹּלֶת:</p>
<p>תַּלְתַּל כְּמִין כִּידוֹן אוֹ מַעֲצָד;</p>
<p>עַל מֵצַח נַפּוֹלֵיאוֹן יָרַד תַּלְתַּל מֵאֶמְצַע הַגֻּלְגֹּלֶת,</p>
<p>אַךְ אֵצֶל הִיטְלֶר הוּא גוֹלֵשׁ לוֹ מִן הַצַּד,</p>
<p>עַל כֵּן אֶתְמַהּ, שֶׁסְטַלִין, אִישׁ הַיְכֹלֶת,</p>
<p>לֹא אָחַז בְּתַלְתַּלוֹ וְלֹא תְלָשׁוֹ עַד הַמַּסָּד</p>
<p>לִבְלִי הַשְׁאִיר לוֹ אַף נִצֹּלֶת.</p>
<p>אַךְ עוֹד מַאֲמִינִים אַנְשֵׁי מַחְשֶׁבֶת,</p>
<p>כִּי סוֹף סוֹף</p>
<p>הַכֵּה יַכֶּנּוּ, ר' יוֹסִי־חֲבֵרוֹ, בְּשֵׁבֶט</p>
<p>פִּיו הַטּוֹב</p>
<p>וּלְאֹרֶךְ הָאִידִילִיָה שֶׁל שֶׁבֶת</p>
<p>הַשָּׂפָם וְהַתַּלְתַּל יַחְדָו אִישׁ לֹא יַעֲרֹב,</p>
<p>וְהִיטְלֶר יְשַׁלֵּם עוֹד "צַעַר,</p>
<p>רִפּוּי, שֶׁבֶת"</p>
<p>לָרָחוֹק וְלַקָּרוֹב</p>
<p>וְאָז יַעֲלֶה הַתַּעַר</p>
<p>גַּם עַל הַתַּלְתַּל</p>
<p>וְלֹא יִצְמַח עוֹד, כִּי אַל מָטָר עָלָיו אַל טַל.</p>
</blockquote>
<p>הארץ, 18.10.1939</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16800">https://benyehuda.org/read/16800</a></div></body>