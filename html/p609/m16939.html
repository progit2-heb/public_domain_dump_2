<h1>בַּמַּחְצֵבָה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הָרִים, הָרִים, שֶׁעַד עַתָּה בְּקוֹל דְּמָמָה</p>
<p>לָכֶם אֶגַּשׁ וּבִכְרִיעָה וּבִנְפִילָה</p>
<p>כִּדְבַר אָבִי, שֶׁאֵין כְּזוֹ הָאֲדָמָה</p>
<p>לְתַחֲנוּנִים וְלִתְפִלָּה —</p>
<p>וְאַתֶּם צְחִיחִים, אַתֶּם שְׁמָמָה,</p>
<p>אַתֶּם — הָרֵי סְקִילָה.</p>
<p>לְפִיכָךְ</p>
<p>יָדִי חִדְּשָׁה לָכֶם כֵּלִים;</p>
<p>וְאִם לֹא מוּסַר דְּבָרִים — קְשִׁי עָרְפְּכֶם יִקַּח</p>
<p>מוּסַר סַמָּאֵלִים.</p>
<p>יֻגַּשׁ כָּל הָר לִצְבָת וּלְפִי חָח</p>
<p>וְאֶל חֹד הַשֵּׁן וְהַדֶּקֶר הַזּוֹלְלִים.</p>
<p>וְגַם פַּטִּישׁ</p>
<p>אֲצַו לָכֶם וְאַבְקַת שְׂרֵפָה</p>
<p>וְעוֹד יַד אִישׁ</p>
<p>תֹּאחַז בְּמַעֲרָצָה וּבְמַעֲרָפָה</p>
<p>וְהָרֵךְ קַשְׁיוּת אַרְצוֹ, הָרֵךְ וְהַתִּישׁ</p>
<p>כֵּפָהּ.</p>
<p>וַיְהִי אַךְ שָׂם תִּינוֹק שְׁנֵי גַרְגְּרִים</p>
<p>אֲבַק שְׂרֵפָה בְּצוּק וָכֵף —</p>
<p>וְהֵם מִתְפּוֹצְצִים, מִדַּרְדְּרִים;</p>
<p>וּבַחוּרָה תֹּאמַר לִבְחִיר הַלֵּב;</p>
<p>עֲקוֹר לִי סֶלַע זֶה, בָּחוּר אַמִּיץ שְׁרִירִים —</p>
<p>וְהוּא יַעֲקֹר, וְאַף יְכַתֵּף.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16939">https://benyehuda.org/read/16939</a></div></body>