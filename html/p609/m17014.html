<h1>עִם פְּתִיחַת הַ"מַּכַּבִּיָּה"</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כְּמוֹ אֲפִיקִים הִתְאַשְּׁדוּ הַפְּלוּגוֹת</p>
<p>וְכִבְרָקִים הִתְנַצְּחוּ הַצְּבָעִים;</p>
<p>וְהָאִצְטַדְיוֹנָה, לִבְלִי הֲפוּגוֹת,</p>
<p>גָּלְשׁוּ בִּגְלָשִׁים — אַיָּלוֹת וּצְבָאִים.</p>
<p>וּבִסְאֹן הַתְּשׁוּאוֹת וְעִם תִּזְמָרוֹת</p>
<p>עַל מָה הִתְלַחֵשׁ אֲזַי הָאִצְטַדְיוֹן?</p>
<p>— יָפוֹת הַמַּחֲנוֹת, הַמַּחֲנוֹת הַפְּזוּרוֹת,</p>
<p>אוּלָם שִׁבְעָתַיִם יָפִים בְּנֵי צִיּוֹן.</p>
<p>וְשָׁם עִם אַחַת הַמַּחֲנוֹת מִי צוֹעֵד?</p>
<p>פָּעוֹט בְּמַדֵּי מַכַּבִּי מִתְגַּנְדֵּר;</p>
<p>הֶאָח, נֶחְמָדִי, עוֹד נָכוֹן לָךְ מוֹעֵד</p>
<p>לִהְיוֹת מְשׁוֹרֵר אוֹ נְבִיא הַמַּעְדֵּר.</p>
<p>וּרְאֵה: בְּרֹאשׁוֹ שֶׁל מַחֲנֵה נְעָרִים</p>
<p>יַלְדָּה חֲמוּדָה כְּדוֹרֶכֶת בְּאוֹן;</p>
<p>הֶאָח, אַיָּלָה, עַל פִּסְגוֹת הֶהָרִים</p>
<p>וַדַּאי תִּהְיִי מְבַשֶּׂרֶת צִיּוֹן.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17014">https://benyehuda.org/read/17014</a></div></body>