<h1>[רוּחַ נָגְעָה בִּשְׂפָתַי]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>רוּחַ נָגְעָה בִּשְׂפָתַי, תְּמוּנָה חָלְפָה עַל פָּנַי</p>
<p>וְלֹא אֵדַע מַה־שְּׁמָהּ;</p>
<p>נֹעַ נָעוּ שִׂפְתוֹתַי, דְּבָרִים סְתוּמִים הִטִּיחוּ</p>
<p>כְּלַפֵּי מִי, כְּלַפֵּי מָה?</p>
<p>נֹעַ נָעוּ שִׂפְתוֹתַי, פֵּרוּשׁ מִלָּה לֹא אֵדַע,</p>
<p>דִּבְרֵי קֹדֶשׁ אוֹ חוֹל?</p>
<p>הַכֹּל שָׁב לִכְשֶׁהָיָה, הַכֹּל נִשְׁאַר לִי סָתוּם</p>
<p>כְּמִשִּׁלְשׁוֹם וּתְמוֹל.</p>
<p>הַטִּי אָזְנֵךְ לְקוֹלִי, אוּלַי תֵּדְעִי תָּבִינִי</p>
<p>מַה־פֵּרוּשׁ הָאוֹת;</p>
<p>מָה אֲנִי וּמַה חַיַּי וּמֶה הָיְתָה וְלָמָּה</p>
<p>כָּל־הַחֲרָדָה הַזֹּאת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16833">https://benyehuda.org/read/16833</a></div></body>