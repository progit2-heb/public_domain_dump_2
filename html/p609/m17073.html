<h1>סַמְּאִינִי, שֶׁמֶשׁ</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>סַמְּאִינִי, שֶׁמֶשׁ יְרוּשָׁלַיִם,</p>
<p>וּבָבוֹתַי</p>
<p>הוֹבִישִׁי, לְבַל תִּרְאֶינָה הָעֵינַיִם</p>
<p>אֶת הָעֶרְיָה שֶׁבְּנַחֲלַת אֲבוֹתָי.</p>
<p>הַכִּינִי, שֶׁמֶשׁ יְרוּשָׁלַיִם, בְּשָׁרָב,</p>
<p>וּכְמָמוֹת</p>
<p>אֶתְגּוֹלֵל בִּזְבוּל אֱלֹהַי וְעָרָיו,</p>
<p>מִהְיוֹת עִם הַשְּׁמָמוֹת.</p>
<p>וּלְעֵינֵי עַמִּי בְּעֶצֶם הַצָּהֳרַיִם</p>
<p>הָמִיתִי אוֹתִי</p>
<p>וְגַלּוֹתִי אֶת הַחֶרְפָּה מֵעַל יְרוּשָׁלַיִם</p>
<p>אִם לֹא בְּחַיַּי – בְּמוֹתִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17073">https://benyehuda.org/read/17073</a></div></body>