<h1>תְּפִלַּת אִשָּׁה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שָׁמְרֵנִי, אֱלֹהִים, מֵרוּחַ קָרָה</p>
<p>וּמֵרוּחַ שׂוֹרֶפֶת</p>
<p>לְמַעַן שְׁלוֹם הַלּוּל וְהַגִּנָּה וְהַפָּרָה</p>
<p>שֶׁבָּרֶפֶת.</p>
<p>וְגַם בַּעֲבוּר שֶׁלְּקַחְתַּנִי, עֲנֻגָּה מֵרֶחֶם,</p>
<p>מֵאָב זָקֵן וּמֵאֵם זְקֵנָה</p>
<p>לְהוֹצִיא מִקַּרְקַע סְגוּפָה לֶחֶם</p>
<p>וְגַם תְּאֵנָה.</p>
<p>וּבַעֲבוּר שֶׁקִּבַּלְתִּי עָלַי בְּאַהֲבָה וּבִדְמָמָה</p>
<p>כָּל הַטּוֹב וְהָרָע;</p>
<p>אֲשֶׁר גּוֹעָה הַבְּהֵמָה וּנְמוּכָה הַקָּמָה</p>
<p>וַאֲנִי גַם הָרָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16949">https://benyehuda.org/read/16949</a></div></body>