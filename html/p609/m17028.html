<h1>הָאוֹת הָעִבְרִית</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עֶשְׂרִים וּשְׁתַּיִם לָנוּ אוֹתִיּוֹת —</p>
<p>עֶשְׂרִים וּשְׁתַּיִם אֲבָנִים טוֹבוֹת.</p>
<p>כָּל אֹות מְזֻוָּתָה וּמְצֻחְצָחָה</p>
<p>וּמְרֻבָּעָה וּמְחֻוָּרָה כַּ“הֲלָכָה”.</p>
<p>כָּל אוֹת מְהֻקְצָעָה וּמְחֻדָּדָה</p>
<p>וּמַבְרִיקָה כְּמוֹ שִׂפְתֵי הָ“אַגָּדָה”.</p>
<p>וְכָךְ כֻּלָּן: אַבְנֵי מַשְׂכִּית, אַבְנֵי גָזִית</p>
<p>לְעֹרֶף הַהֵיכָל וְלֶחָזִית.</p>
<p>וּלְכָל אַחַת לְפִי חֲזַ“ל וּלְפִי רַזַ”ל, —</p>
<p>בְּסֵדֶר הָעוֹלָם תַּפְקִיד, מַזָּל.</p>
<p>הָ“אָלֶף”, לְמָשָׁל, הָיְתָה נְתוּנָה בַּצָּרָה,</p>
<p>אֲשֶׁר לֹא בָּהּ הָתְחַל “בְּרֵאשִׁית בָּרָא”,</p>
<p>אַךְ יֵשׁ לָהּ תַּנְחוּמִים שֶׁכָּל מָזוֹר גּוֹהִים:</p>
<p>בְּ“אָלֶף” מַתְחִילִים “אָדָם” וְ“אלֹהִים”.</p>
<p>וְגַם הַ“תָּו” קֻפְּחָה בְּעֵת שֶׁבָּא תּוֹרָהּ,</p>
<p>אוּלָם פִּצּוּי נִתַּן לָהּ: בָּהּ תַּתְחִיל “תּוֹרָה”.</p>
<p>וְכָךְ כָּל אוֹת וָאוֹת — עָלֶיהָ לֹא פָּחוֹת</p>
<p>מִתִּלֵּי תִּלִּים שֶׁל אַגָּדוֹת וַהֲלָכוֹת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17028">https://benyehuda.org/read/17028</a></div></body>