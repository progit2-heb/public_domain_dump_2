<h1>רָשְׁמֵי אָבִיב</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אָבִיב בָּעִיר אֵינוֹ מַפְתִּיעַ בְּשִׁפְעַת</p>
<p>צְבָעִים, כִּי גַם סְתָוָהּ שׁוֹפֵעַ כְּחֵלֶת וְשָׁרָק;</p>
<p>אֲבִיב הָעִיר מוּחָשׁ יוֹתֵר לָאֹזֶן, כִּי חָזְרוּ הַדּוּכִיפַת,</p>
<p>הַקּוּקִיָּה, הָעוֹרְבָנִי וְהַשְּׁרַקְרַק.</p>
<p>אָמְנָם בְּיֶרַח זֶה מַסְמִיק בָּעִיר תּוּת־הַגִּנָּה</p>
<p>וְאַתָּה תוֹקֵעַ וֶרֶד צִידוֹנִי אוֹ גְלַבְקִיּוֹן בַּדָּשׁ,</p>
<p>אֲבָל בִּכְלָל קוֹלֵט הָעִירוֹנִי אָבִיב כְּמַנְגִּינָה</p>
<p>וְלֹא כְּמוֹ צִיּוּר צְבָעִים חָדָשׁ.</p>
<p>כֵּן, לֹא הַרְבֵּה תִיגַע יַד הָאָבִיב בָּעִיר,</p>
<p>רַק פֹּה וְשָׁם עַל הַדָּהוּי תּוֹסִיף שָׁנִי עִם עֲדָנִים;</p>
<p>וּכְמוֹ פַּיְטָן עוֹבֵר בְּקֻלְמוֹסוֹ עַל שִׁיר</p>
<p>כָּךְ הָאָבִיב עוֹבֵר בְּמַכְחוֹלוֹ עַל פְּנֵי גַנִּים.</p>
<p>עַל כֵּן נִמְצָא רָשׁוּם בְּיוֹמָנִי:</p>
<p>אָבִיב בַּכְּפָר הוּא רַב פְּעָלִים וְרַב תְּכוּנָה,</p>
<p>אֲבָל בָּעִיר אֵינֶנּוּ מְצַיֵּר צִיּוּר חָדָשׁ וְרַבְגּוֹנִי,</p>
<p>אֶלָּא עוֹשֶׂה רַק בֶּדֶק בַּתְּמוּנָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16705">https://benyehuda.org/read/16705</a></div></body>