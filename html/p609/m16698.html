<h1>חָנֵּנִי</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>תְּפִלָּה לִזְקֵנָה כִּי תַעֲטֹף:</p>
<p>יָלַדְתִּי בָּנִים וְהֵינַקְתִּים בְּשִׂמְחָה,</p>
<p>אַךְ בְּשָׂרִי, שֶׁנָּטוֹף</p>
<p>נָטַף עֲלוּמִים, פְּאֵרוֹ נִמְחָה;</p>
<p>אָמְנָם, עֵינַי עָמְקוּ</p>
<p>וְלִבִּי מַעְיַן אִמָּהוּת,</p>
<p>אַךְ, שָׁדַי, אֲהָהּ, צָמְקוּ</p>
<p>וְחֶמֶד מָתְנַי כְּבָר מָעוּט.</p>
<p>חָנֵּנִי, אֱלֹהַי, וּזְכוּתִי לִי זְכֹר,</p>
<p>שֶׁכֵּן כָּל חִנִּי וְחַסְדִּי, נְצוּרֵי אֱמוּנִים,</p>
<p>מָסַרְתִּי לִילָדַי, לְמִן הַבְּכוֹר</p>
<p>וְעַד לְבַת הַזְּקוּנִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16698">https://benyehuda.org/read/16698</a></div></body>