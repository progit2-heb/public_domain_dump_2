<h1>אִגֶּרֶת לְשָׁאוּל:</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<p><strong>בִּמְלֹאת אַרְבַּע שָׁנִים לְהִגָּנְזוֹ</strong></p>
<blockquote>
<p>הַגִּידָה לִי, יָדִיד עָגוּם־רָחוֹק, שָׁאוּל,</p>
<p>אַתָּה כְּבַשִּׁבְיָה אוֹ מִתְהַלֵּךְ גָּאוּל</p>
<p>בְּגַן הַנֵּצַח הַדּוֹמֵם וְהַנָּעוּל?</p>
<p>כִּי לֹא אִגֶּרֶת מֵעִמְּךָ אַף לֹא פִּתְקָה</p>
<p>לְמִן הַיּוֹם, אֲשֶׁר כַּף רַגְלְךָ נִתְּקָה</p>
<p>מִזּוֹ אַדְמַת הַקֹּדֶשׁ וּמְשֻׁכַּת חִדְקָהּ.</p>
<p>הַגִּידָה לִי, עַתָּה מַה שִּׁיר לְךָ וּדְמוּת</p>
<p>עִם שֶׁשָּׁכַנְתָּ בְּעוֹלַם אֵין־מוּת?</p>
<p>וַדַּאי כְּאֶשְׁתַּקֵּד אַתָּה זַמַּר עַלְמוּת.</p>
<p>וְאוּלַי מֵרֹב הָגוּת תִּלְבַּשׁ תַּגַּת חָכָם</p>
<p>שֶׁרַק רָמֵי רָמִים לְמֶחְקָרָיו תָּחַם,</p>
<p>וְרָז עִמְּךָ וָפֶלֶא עִם כִּבְשׁוֹן עוֹלָם.</p>
<p>אֲנִי מַאֲמִין בְּךָ, שָׁאוּל, כִּי זֹאת גַּם זֹאת –</p>
<p>שְׁתֵּי הֲוָיוֹת כְּאָז אַתָּה קוֹשֵׁר עַזּוֹת</p>
<p>וְסוֹד סִנְתֵּזָה הֶעֱמַקְתָּ לַחֲזוֹת.</p>
<p>רָחַקְתָּ, אַךְ כְּבוֹדְךָ בָּאָרֶץ לֹא נִפְקַד,</p>
<p>גַּם תְּכֵלֶת יַקּוֹרָנְדָה, גַּם שִׁלְהָב יִיקַד</p>
<p>יַרְחִישׁוּ שֵׁם שָׁאוּל, וְשָׂא נָא גַּם בִּרְכַּת</p>
<p>מַעֲרִיצְךָ עַתָּה כְּאָז – יְהוּדָה קַרְנִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16748">https://benyehuda.org/read/16748</a></div></body>