<h1>מִמַּעֲמַקִּים</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מִמַּעֲמַקִּים הַזְעִיקֵנִי זַעֲקַת עַמֶּךָ,</p>
<p>אֵל נָקָם וְשִׁלֵּם;</p>
<p>אֵינִי יָכוֹל לְהִתְהַלֵּךְ תַּחַת שָׁמֶיךָ</p>
<p>חֵרֵשׁ וְאִלֵּם.</p>
<p>אֵינִי יָכוֹל לְזַמֵּר בִּקְהַל עָם חֲסָדֶיךָ</p>
<p>עֵת יִזְעַק אַלְלַי;</p>
<p>אֵינֶנִּי מַסְפִּיק לֶאֱסֹף עַד עֶרֶב עַל שָׂדֶיךָ</p>
<p>דַּם חֲלָלַי.</p>
<p>הַזְעִיקֵנִי, אֱלֹהִים, זַעֲקַת שַׁלְהָבֶת</p>
<p>אוֹ רָצְחֵנִי בְּיָדֶיךָ עַל לֹא חֵטְא;</p>
<p>כִּי כְּלוּם יְצַרְתַּנִי, שֶׁאֲבָרֵךְ עַל הַמָּוֶת</p>
<p>יוֹם־יוֹם: בָּרוּךְ דַּיַּן הָאֱמֶת?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16652">https://benyehuda.org/read/16652</a></div></body>