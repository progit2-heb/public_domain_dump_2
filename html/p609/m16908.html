<h1>[חוּדִי, חוּדִי אֶת חִידָתִי]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>חוּדִי, חוּדִי אֶת חִידָתִי</p>
<p>וְאֶת חֲלוֹמִי קוּמִי פִּתְרִי;</p>
<p>מָה אֲנִי, מֵאַיִן בָּאתִי,</p>
<p>אַיֵּה שִׁכְנִי וּמְקוֹם סִתְרִי,</p>
<p>מָתַי עָלָה, יִשְׁקַע יוֹמִּי,</p>
<p>מָה רֵאשִׁיתִי וַאַחֲרִיתִי;</p>
<p>וּמַה טִיבוֹ שֶׁל חֲלוֹמִי,</p>
<p>שֶׁהָגִיתִי וְהָרִיתִי.</p>
<p>הָיֹה הָיְתָה לִי אָז נַעֲרָה.</p>
<p>כַּחֲלוֹמִי גַם חֲלוֹמָהּ;</p>
<p>וְאֶת סוֹדָהּ וְאֶת צַעֲרָהּ</p>
<p>שָׁמְרָה לָהּ עַד אַחֲרוֹן יוֹמָהּ.</p>
<p>וְהַנַּעֲרָה הָאַגָּדָה</p>
<p>כְּבָר אֵינֶנָּה… הִיא נֶעֱלְמָה,</p>
<p>וּכְאִלּוּ חוֹזֶה בָּדָה</p>
<p>אֶת עוֹלָמִי וְעוֹלָמָהּ</p>
<p>חַפֵץ אֶחְפֹּץ וְנִרְקַמְנוּ</p>
<p>בְּאַגָּדָה חִוְרַת צְבָעִים;</p>
<p>יֹאמַר אָדָם כִּי חָלַמְנוּ –</p>
<p>חֲלוֹמֵנוּ הָיָה נָעִים.</p>
</blockquote>
<p>העולם, תרס"ט.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16908">https://benyehuda.org/read/16908</a></div></body>