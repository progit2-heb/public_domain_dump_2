<h1>[מְטִילֵי הַבַּרְזֶל נִמְתָּחִים]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>… מְטִילֵי הַבַּרְזֶל נִמְתָּחִים</p>
<p>לְרִבּוֹא וְרִבְבוֹת מִילִים,</p>
<p>לְפָנִים פֹּה שִׂגְשְׂגוּ פְּרָחִים</p>
<p>וְטָבְעוּ בִּצְבָעִים הַשְּׁבִילִים.</p>
<p>לְפָנִים פֹּה רָחֲפוּ מַלְאָכִים –</p>
<p>זֶה כַּמָּה בַּשָּׁנִים, זֶה כַּמָּה;</p>
<p>אַךְ עַכְשָׁיו – אֲבֵלוֹת הַדְּרָכִים,</p>
<p>אֲבֵלָה כָּל־זֶרֶת, כָּל־אַמָּה.</p>
<p>לְפָנִים פֹּה זוּגוֹת טִיֵּלוּ,</p>
<p>פַּיְטָנִים עַל נִבְלָם פָּרָטוּ;</p>
<p>אַךָ עַכְשָׁיו גַּם אֵלּוּ וָאֵלּוּ</p>
<p>מֵהַלְמוּת הַקֻּרְנָס נִמְלָטוּ.</p>
<p>וּשְׁרִיקָה בָּאֲוִיר דּוֹקָרֶת,</p>
<p>צוֹרַחַת מִיָּמִים עַל שָׁנָה;</p>
<p>אַחֲרוֹנָה מֵעַל הַצַּמָּרֶת</p>
<p>חֲרֵדָה הַצִּפּוֹר – לְאָנָה?</p>
<p>וּמְטִילֵי הַבַּרְזֶל נִמְתָּחִים</p>
<p>לְרִבּוֹא וְרִבְבוֹת מִילִים.</p>
<p>וְדַע: לִנְאוֹת אַהֲבָה וּפְרָחִים</p>
<p>לֹא יְבִיאוּךָ הַמְּטִילִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16875">https://benyehuda.org/read/16875</a></div></body>