<h1>[בִּנְעוּרַי הַחַיִּים צָדוּנִי]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בִּנְעוּרַי הַחַיִּים צָדוּנִי</p>
<p>וְדָמִי בִּי שָׁאַג לְטָרֶף;</p>
<p>חֲטוֹף מִבְּעוֹד יוֹם מַה־שֶּׁאֶפְשָׁר</p>
<p>חֲטוֹף עַד שֶׁיָּבֹא הָעָרֶב.</p>
<p>וָאֹמַר לְאֹהֶל נְעוּרָי:</p>
<p>שָׁלוֹם לְךָ, אָהֳלִי הַשָּׁקֵט,</p>
<p>כִּי נֶחְפָּז אָנֹכִי לְדַרְכִּי</p>
<p>וְלֹא אֵדַע אִם תָּשׁוּב תִּפָּקֵד.</p>
<p>וּלְאִמִּי הוֹרָתִי אָמַרְתִּי:</p>
<p>אַל־תִּבְכִּי לְבֶן־בִּטְנֵךְ הַהוֹלֵךְ;</p>
<p>אִם אַתְּ הִדְרַכְתִּינִי בֵּית רַבִּי –</p>
<p>הַשָּׂטָן הֶעֱבִידַנִי לַמֹּלֶךְ.</p>
<p>וְאַתֶּם תִּינוֹקוֹת בֵּית־רַבָּן</p>
<p>כְּבָר הוֹלֵךְ אֲנִי אַף מֵאִתְּכֶם;</p>
<p>הוֹי חֻמָּשׁ עִם רַשִׁ"י וְתוֹסְפוֹת –</p>
<p>אֵינֶנִּי מֵעַתָּה תַּלְמִידְכֶם.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16877">https://benyehuda.org/read/16877</a></div></body>