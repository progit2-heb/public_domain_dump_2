<h1>פּוֹלִיטוֹן קָטָן</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֶחְטָא בִּשְׂפָתַי, אֶפְתַּח פֶּה לַשָּׂטָן:</p>
<p>חָשְׁקָה נַפְשִׁי מְאֹד בְּפַרְדֵּס’ל קָטָן.</p>
<p>רַק שְׁמוֹנָה דּוּנַאם, רַק שְׁמוֹנָה דּוּנַאם –</p>
<p>וַאֲנִי מְאֻשָּׁר וְחֶלְקִי כְּבָר מֻנְעָם.</p>
<p>אֵינֶנִּי בַּעַל הוֹן וְאֵינֶנִּי שַׁדָ"ר</p>
<p>וּבְקֻפְסָתִי – לֹא פַּגִּים, לֹא סְמָדַר.</p>
<p>וְכִי זֶה סֵדֶר עוֹלָם וְזֶהוּ מִשְׁטָר,</p>
<p>לְהַשְׂבִּיע יִצְרוֹ בִּקְרִיאַת הֶ“הָדָר”?</p>
<p>וּמַדּוּעַ גַּם לִי לֹא נִתְּנָה אַדְמַת חוֹל,</p>
<p>אוֹ הַלְוָאָה מִמַר וִויטְלִיס אוֹ מוֹל,</p>
<p>מִבַּנְק הַפּוֹעֲלִים אוֹ מֵאַפָּ"ק,</p>
<p>לִבְנוֹת לִי בִּיתָן בְּ“יַרְקוֹן”, אוֹ בִּ“שְׁפַּאק”?</p>
<p>וּמַהוּ חֶטְאִי וּמַהוּ פִּשְׁעִי?</p>
<p>שֶׁחֲרוּזַי רְחוּצִים לְמִשְׁעִי?</p>
<p>בָּרוּך הַשֵּׁם; יֵשׁ דַּי חֲרוּזִים,</p>
<p>אֲבָל תַּפּוּחַי אֵינָם אֲרוּזִים.</p>
<p>בָּרוּך הַשֵּׁם, חֲרוּזַי דֵּי קְלוּשִׁים,</p>
<p>אֲבָל דִּינָרַי אֵינָם עוֹד כְּבוּשִׁים.</p>
<p>לִי אֵין פַּרְדְסִים וְאֵין לִי כְּרָמִים</p>
<p>וְכָל הַלֵּילוֹת לְרַבּוֹת הַיָּמִים</p>
<p>אֲבַקֵּשׁ מֵאלֹקִים: מִשֶּׁתַּתְחִיל “לְחַלֵּק” –</p>
<p>תְּפַצֶּה גַּם אוֹתִי וַאֲנִי מִסְתַּלֵּק.</p>
<p>עַל עֲשִׁירוּת אֵין אֲנִי מִתְרַפֵּק,</p>
<p>קְצַת חוֹל וּקְצַת מַיִם וַאֲנִי מִסְתַּפֵּק.</p>
<p>בִּימִינִי הַכְרָזַת בַּלְפוּר, וּבַשְּׂמָאלִית</p>
<p>אֶשְׁכּוֹל עֲנָבִים וַחֲצִי אֶשְׁכּוֹלִית.</p>
<p>אֵינֶנִּי רוֹאֶה כַּאן לֹא סְקַנְדָל וְלֹא גֶזֶל,</p>
<p>וְאֵינֶנִּי מֵבִין אֶת הַפִּזּוּל בְּפֶזֶל.</p>
<p>הַלְוָאָה לְקַבְּצָן וּפַרְדֵּס וְסַנְדָּל –</p>
<p>כְּלוּם זוֹהִי גְזֵלָה וְזֶהוּ סְקַנְדָּל? –</p>
<p>רִבּוֹנוֹ שֶׁל עוֹלָם, מֵהֵיכָן וּמִנַּיִן</p>
<p>כָּל הַקִּנְאָה וְכָל צָרוּת הָעַיִן?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16769">https://benyehuda.org/read/16769</a></div></body>