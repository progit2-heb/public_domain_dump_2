<h1>תְּפִלָּה עַל הַנֶּשֶׁק</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אַף כִּי הָרַגְתָּ בָּנוּ הֶרֶג רָב –</p>
<p>כְּאָז אֵלֶיךָ בִּתְפִלָּה אֶקְרַב:</p>
<p>בָּרֵךְ נִשְׁקֵנוּ, אֲדֹנָי, בַּקְּרָב.</p>
<p>יָדַעְתָּ, לֹא זָמַמְנוּ שֶׁפֶךְ דָּם,</p>
<p>בָּנֵינוּ לִמְלָאכָה אִמְּנוּ יָדָם</p>
<p>וְאַף סִקְּלוּ, חָרְשׁוּ, זָרְעוּ שָׂדָם.</p>
<p>וְהֵמָּה לִבְנֵיהֶם אָמְרוּ הָקִים</p>
<p>בֵּית מִבְטַחִים וּבַיִת לֵאלֹקִים</p>
<p>לֵאוֹר בְּאוֹר צִיּוֹן מִן מֵחְשַׁכִּים.</p>
<p>אַךְ הָאוֹיֵב יָשַׁב בַּמַּאֲרָב</p>
<p>וְאִם גַּם אֶל בֵּיתֵנוּ לֹא קָרַב –</p>
<p>הֲרֵי עַל כָּל דְּרָכִים טָרַף שָׂרַף.</p>
<p>אֲזַי תָּפַשׂ הָעָם נִשְׁקוֹ בַּיָּד,</p>
<p>יוֹגֵב, כּוֹרֵם, לַבְלָר, בַּיָּר, סַיָּד,</p>
<p>הֶדְיוֹט, כֹּהֵן – כֻּלָּם כְּאִישׁ אֶחָד.</p>
<p>כַּיּוֹם אִישׁ אִישׁ עַל מִשְׁמַרְתּוֹ נִצָּב,</p>
<p>עָלָיו קַשְׁתּוֹ וּבְאַשְׁפָּתוֹ חִצָּיו</p>
<p>וּלְחַסְדְךָ וּלְבִרְכָתְךָ יְקַו.</p>
<p>בָּרֵךְ נָא אֶת נִשְׁקֵנוּ, אֵל נָאוֹר,</p>
<p>כִּי כָּאן מֵאֲנָשֵׁינוּ הַמִּבְחוֹר</p>
<p>וְאַף הַנֶּשֶׁק הוּא מְאֹד טָהוֹר.</p>
<p>טָהוֹר הַנֶּשֶׁק, כִּי כָּל כָּךְ מְעַט</p>
<p>בִּקַּשְׁנוּ לְעַמֵּנוּ: רַק פְּאַת</p>
<p>אַדְמַת הַחֶלֶד לוֹ לְבַל יִמְעָד.</p>
<p>כָּל כָּךְ, כָּל כָּךְ מְעַט לְרִבֲבוֹת</p>
<p>אַלְפֵי עַמֵּנוּ, אֱלֹהֵי אָבוֹת:</p>
<p>הַנְחֵל אֶת נֶשֶׁק יִשְׂרָאֵל כָּבוֹד!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16730">https://benyehuda.org/read/16730</a></div></body>