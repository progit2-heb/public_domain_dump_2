<h1>בִּרְחוֹב הָעֲלִיָּה</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>קָנִיתִי שֵׁם תִּפְאֶרֶת</p>
<p>בְּכָל קַצְוֵי הַכְּרָךְ;</p>
<p>כָּל גֵּר וְכָל גִּיּוֹרֶת,</p>
<p>אוֹרֵחַ אוֹ אֶזְרָח</p>
<p>כּוֹתֵב אֵלַי אִגֶּרֶת</p>
<p>בְּסִגְנוֹן קָשֶׁה אוֹ רַךְ</p>
<p>עַל כָּל צָרָה מַמְאֶרֶת</p>
<p>וְכָל יַתּוּשׁ פָּרַח.</p>
<p>אִשָּׁה אֵלַי כּוֹתֶבֶת:</p>
<p>"אָדוֹן יָקָר נִכְבָּד,</p>
<p>"אֲנִי כֻּלִּי עֲצֶבֶת</p>
<p>"חִוְּרָה אֲנִי כְּבַד;</p>
<p>"עַל ‘שְׁכוּנַת הָרַכֶּבֶת’</p>
<p>"עָרְכוּ לֹא פַּעַם מִשְׁפָּט</p>
<p>"אַך לִי כָּבוֹד לָשֶׁבֶת</p>
<p>"בִּרְחוֹב ‘הָעֲלִיָּה’.</p>
<p>"תַּחֲנַת עֶגְלוֹת הַזֶּבֶל</p>
<p>"נִמְצֵאת בְּזֶה הָרְחוֹב;</p>
<p>"כָּל יוֹם – כְּיוֹם שֶׁל אֵבֶל</p>
<p>"גַּם לִי וְגַם לַטַּף.</p>
<p>"הוֹי קַח כִּנּוֹר וָנֵבֶל,</p>
<p>"אוֹ מַטְאֲטֵא עִם תֹּף</p>
<p>"לָעֹקֶץ וְלַסֵּבֶל</p>
<p>"שִׂים נָא קֵץ וָסוֹף.</p>
<p>"זְבוּבִים בָּאִים אֵלֵינוּ</p>
<p>"רֵיחוֹת מִכָּל הָעִיר,</p>
<p>"רוֹחֲשִׁים בְּתוֹךְ כֵּלֵינוּ</p>
<p>"בַּפֶּה, בַּכּוֹס, בַּסִּיר,</p>
<p>"עוֹקְצִים אֶת עוֹלָלֵינוּ</p>
<p>"נוֹשְׁכִים גַּם אֶת הַבְּעִיר,</p>
<p>"יוֹמֵנוּ וְלֵילֵנוּ –</p>
<p>"לֹא נִים וְאַף לֹא תִּיר.</p>
<p>"עַל כֵּן עֲשֵׂה נָא חֶסֶד</p>
<p>"וּרְאֵה בְּעַד זֶה כָּל טוּב,</p>
<p>"הַזְרֵם מִדְּיוֹ הַקֶּסֶת</p>
<p>"עַל זוֹ תַּחֲנַת הַזְּבוּב,</p>
<p>"כִּי כָּל מַחֲלָה תּוֹסֶסֶת</p>
<p>"בְּזֶה מֶרְכָּז חָשׁוּב;</p>
<p>"גָּרֵשׁ זְבוּבֵי הַכְּנֶסֶת</p>
<p>יֵלְכוּ לִבְלִי לָשׁוּב!!"</p>
</blockquote>
<p>הארץ, 13.7.1932</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16777">https://benyehuda.org/read/16777</a></div></body>