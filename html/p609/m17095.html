<h1>לְמִי דְרָכַיִךְ?</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לְמִי דְרָכַיִךְ כֹּה הֵיטַבְתְּ,</p>
<p>יְרוּשָׁלַיִם, וַתְּזַפְּתִים בְּזֶפֶת</p>
<p>וְעַמּוּדֵי בַּרְזֶל חָצַבְתְּ</p>
<p>וְשׂם פַּנָּס וָצֶפֶת</p>
<p>וְהַפְקֵד עַל כָּל עַמּוּד</p>
<p>מִשְׁמַר כָּבוֹד</p>
<p>כְּאִלּוּ מִישֶׁהוּ חָמוּד</p>
<p>עוֹמֵד לָבֹא בְּרֹאשׁ מַסַּע הַמֶּרְכָּבוֹת,</p>
<p>כְּאִלּוּ מִישֶׁהוּ מְאֹד מְבֻקָּשׁ</p>
<p>עִם הַתְּפִלָּה וּבַשִּׁירָה,</p>
<p>אֲשֶׁר לְכֶתֶר קָדְקֳדוֹ יֻגַּשׁ</p>
<p>וְיֵט שִׁכְמוֹ לְפֻרְפִּירָה,</p>
<p>יוֹפִיעַ בָּךְ בְּכָל יָפְיוֹ וּבִיקָרוֹ.</p>
<p>כִּי כֵן אֶזְכֶּה לִרְאוֹת בְּנֶחָמָה</p>
<p>אִם לֹא רָאִיתִי אֶת הַמְשֻׁגָּע הָלֹךְ וְקָרֹא</p>
<p>מִנֵּץ חַמָּה עַד נֵץ חַמָּה</p>
<p>וּבְשַׁנּוֹתוֹ קוֹלוֹ מִבְּכִי עַד רֹן:</p>
<p>"הַכִּירוּנִי נָא, אִם לֹא אֲנִי מִבֵּית דָּוִד</p>
<p>וְאִם לֹא אֵלַי מוֹלִיךְ כָּל שְׁבִיל בָּהָר וּבַמַּדְרוֹן</p>
<p>וְכָל כּוֹכָב פָּשׁוּט וְכָל כּוֹכַב שָׁבִיט."</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17095">https://benyehuda.org/read/17095</a></div></body>