<h1>כֶּלֶב בַּשָּׁרָב</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>צָהֳרַיִם, הָעִיר כְּמוֹ בְּתוֹךְ שַׁלְהֶבֶת.</p>
<p>אֶל מִרְפַּסְתִּי, אֲשֶׁר בְּצֵל שְׁרוּיָה,</p>
<p>עוֹלָה אוֹרַחַת וּלְשׁוֹנָה מְשֻׁרְבֶּבֶת:</p>
<p>כַּלְבָּה מְצֵרָה, דְּווּיָה.</p>
<p>הָאוֹרַחַת בִּי בְּלִי הֶרֶף מִסְתַּכֶּלֶת</p>
<p>וּבְאֵלֶם תִּתְחַנֵּן:</p>
<p>אָדוֹן, הַיּוֹם בּוֹעֵר, יוֹקְדִים כְּבִישֵׁי הַמֶּלֶט,</p>
<p>בְּצֵל מִרְפַּסְתְּךָ אֶשְׁכַּב וְאֶצְטַנֵּן.</p>
<p>אֲנִי מַסְכִּים, אֲנִי נִכְנָס לַחֶדֶר,</p>
<p>אַךְ הִיא אַחֲרַי נִגְרֶרֶת בְּדִכָּאוֹן:</p>
<p>אָדוֹן, כָּל קְרָבַי, הָעֶצֶם וְהַפֶּדֶר</p>
<p>זוֹעֲקִים לְמַיִם לִשְׁבֹּר הַצִּמָּאוֹן.</p>
<p>אֲנִי מַגִּישׁ לָהּ בְּצַלַּחַת מַיִם,</p>
<p>הִיא שׁוֹתָה וּמִתְלַקֶּקֶת;</p>
<p>הֶאָח, הֻצְּלוּ בִּשְׁרַב הַצָּהֳרַיִם</p>
<p>כַּלְבָּה עַל עֻבָּרֶיהָ מִדַּלֶּקֶת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17022">https://benyehuda.org/read/17022</a></div></body>