<h1>[הָאֵשׁ, שֶׁשֻּׁלְּחָה בְּאָהֳלֵיכֶם]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הָאֵשׁ, שֶׁשֻּׁלְּחָה בְּאָהֳלֵיכֶם</p>
<p>וְהַשְּׂרֵפָה –</p>
<p>הֲיֵשׁ בָּהֶן כְּדֵי לִשְׁבֹּר צִמְאוֹן נַפְשִׁי</p>
<p>הַצְּמֵאָה וְהָעֲיֵפָה?</p>
<p>כִּי עָיְפָה נַפְשִׁי מִמַּרְאוֹת יָמִים חַסְרֵי צְבָעִים,</p>
<p>וּמֵאַשְׁמוֹרוֹת;</p>
<p>וְהִקְרִיב אִישׁ קָרְבָּנוֹ לֶאֱלִילֵי תְמוֹל וְשִׁלְשׁוֹם</p>
<p>מִתּוֹךְ מָסוֹרוֹת.</p>
<p>כִּי צָמְאָה נַפְשִׁי לְרַעֲנַנּוּת־הַחֲלִיפוֹת וּלְחֶזְיוֹנוֹת –</p>
<p>וְלוּ חֶזְיוֹנוֹת הֶרֶס;</p>
<p>וּבָאָה רוּחַ חַיָּה וְחִדְּשָׁה פְּנֵי מִקְדָּשִׁים,</p>
<p>וַעֲבוֹדַת כֹּהֲנִים תְּהֵא אַחֶרֶת.</p>
<p>וַיְהִי כְּשֶׁלִּחֲכָה לְשׁוֹן הָאֵשׁ אֶת־פְּנֵי הַבַּיִת</p>
<p>מִמַּסַּד וְעַד הַטְּפָחוֹת –</p>
<p>וַאֲנִי כְּנֵירוֹן קֵיסָר מֵעַל לַחֻרְבָּן אוֹמֵר שִׁירָה</p>
<p>וְתִשְׁבָּחוֹת.</p>
<p>בְּאָבְדַּן פֶּגֶר עוֹלָם וּבִצְמֹחַ חָדָשׁ</p>
<p>עֲלֵי חַלְלֵי מוֹרֶשֶׁת אָבוֹת;</p>
<p>וְשִׁירוֹתַי וּתְפִלּוֹתַי הָעֲתִידוֹת תִּתַּמֵּרְנָה</p>
<p>מִתּוֹךְ לֶהָבוֹת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16851">https://benyehuda.org/read/16851</a></div></body>