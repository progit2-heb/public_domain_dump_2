<h1>צְנוּעִים וְאַדִּירִים</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>צְנוּעִים אַתֶּם כְּמוֹ צִמְחֵי שָׂדֶה, עֲלָמוֹת וַעֲלָמִים</p>
<p>שֶׁבַּשְּׁפֵלָה וּבָרָמָה;</p>
<p>וְעֵת יוֹמָם וָלֵיל נִשְׁפַּךְ דִּמְכֶם</p>
<p>עֲלֵי דְרָכִים וַאֲבָנִים וּבְחֵיק תְּלָמִים –</p>
<p>לֹא כֶּתֶר גִּבּוֹרִים חִמַּדְתֶּם: אַךְ זוֹ הָאֲדָמָה</p>
<p>כְּבָר חָקְקָה שִׁמְכֶם</p>
<p>וְזִכְרְכֶם בְּכָל נָקִיק וְהַר וְלֹא תִמְחֵם.</p>
<p>כְּאוֹר הַיּוֹם יִיקַר לְשַׁד הַנֶּפֶשׁ הַמְזַמֵּר</p>
<p>בִּוְרִידֵיכֶם – מֵיתְרֵי גּוּפִים־דְּקָלִים,</p>
<p>אוּלָם אִם גּוֹרָלוֹ לְהַנָּגֵר –</p>
<p>הוּא יִקָּוֶה בִּפְעָלִים וּבִסְמָלִים,</p>
<p>בְּדֶקֶל מִדַּקֵּל, בְּכָל שִׁבֹּלֶת וְשִׁזְרָה</p>
<p>שֶׁל גַּרְעִינִים וּבְכָל אֲשֶׁר נִבְנֶה, נִזְרַע.</p>
<p>אַתֶּם מוֹשְׁכֵי חַסְדֵי אֲבוֹת, שׁוֹמְרֵי מָסֹרֶת</p>
<p>הַגְּבוּרָה, אֲשֶׁר תָּמִיד יָשֹׁק אֶל שָׁרְשְׁכֶם הַצָּו</p>
<p>לָשִׁיב לְיִשְׂרָאֵל הַדְרַת גְּאוֹנוֹ;</p>
<p>אַתֶּם תָּעִידוּ, כִּי חָסְנֵנוּ לֹא הָיָה לִנְעֹרֶת</p>
<p>וְלַהֲבוֹת חָזוֹן יַחְצֹב הָעָם כַּאֲשֶׁר חָצַב,</p>
<p>יַעַן כִּי אַדִּיר כַּנֶּצַח הוּא עִם חֲזוֹנוֹ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16729">https://benyehuda.org/read/16729</a></div></body>