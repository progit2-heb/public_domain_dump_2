<h1>[הַדְּמָמָה]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הַדְּמָמָה,</p>
<p>תְּהִי נַפְשִׁי עִמָּדֵךְ</p>
<p>מֵעָתָּה;</p>
<p>עַל יָדֵךְ</p>
<p>כִּי אֵשֵׁב – אֶשְׁקֹטָה.</p>
<p>כִּי אָמְנָם שָׂנֵאתִי קַן־שֶׁקֶט מֵעֶצֶם הַנְּעוּרִים,</p>
<p>יַעַן שֶׁרַבְתִּי</p>
<p>רִיב גָּדוֹל; וְלוּ מַתַּן שְׂכָרִי יִסּוּרִים –</p>
<p>יִסּוּרַי אָהַבְתִּי.</p>
<p>וָאוּכָל?</p>
<p>כָּל־חֵילִי נָתַתִּי</p>
<p>וְהַיּוֹם עוֹד לֹא הוּחָל,</p>
<p>וּכְבָר אֵבְךְּ, עַל מִשְׁבַּתִּי.</p>
<p>וַתֵּתַע נִשְׁמָתִי</p>
<p>לִתְבֹּעַ עֶלְבּוֹנָהּ,</p>
<p>וּבָאתִי</p>
<p>עַד בֵּית אִשָּׁה זוֹנָה.</p>
<p>הַדְּמָמָה,</p>
<p>שֶׁלָּךָ אֲנִי, יַחְדִי לִי זָוִית</p>
<p>רַק אַמָּה עַל אַמָּה;</p>
<p>הַיּוֹם יִפְנֶה מַעֲרָבִית,</p>
<p>פִּתְחִי שַׁעֲרֵךְ</p>
<p>וְיָבֹא הַנִּדָּח,</p>
<p>וּצְאִי־נָא לְבָרֵךְ</p>
<p>אֶת־בְּנֵךְ, אֶת־יְחִידֵךְ,</p>
<p>הַדְּמָמָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16882">https://benyehuda.org/read/16882</a></div></body>