<h1>אִמּוֹת בְּצִיּוֹן</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<p>עם הארונות</p>
<blockquote>
<p>אִמּוֹתֵינוּ תִּשֶּׂאנָה בַּסָּךְ דּוֹרוֹנוֹת</p>
<p>לְשִׁמְךָ, אֱלֹהִים, מֵרֵאשִׁית בִּכּוּרִים,</p>
<p>מִמֵּיטַב פְּרִי בִּטְנָן;</p>
<p>רְאִיתִין דּוּמִיָּה עִם מַסַּע אֲרוֹנוֹת</p>
<p>מְהַלְּכוֹת אֲבֵלוֹת בְּטוּרִים,</p>
<p>אַךְ הָיוּ עֲצוּרִים קוֹל בִּכְיָן וְרִטְנָן</p>
<p>כְּמוֹ שֶׁהָיוּ מְקוֹרוֹת דִּמְעָתָן עֲצוּרִים.</p>
<p>כִּי אָמְנָם רַב מְאֹד וְשַׂגִּיא הַשָּׂכָר</p>
<p>לְאִמּוֹת בְּעַמָּן</p>
<p>עִם תִּתָּן כָּל מַחְמָד וּמַחְמָל וּמָבְחָר</p>
<p>מִבְּשָׂרָן וְדָמָן</p>
<p>עַל גַּבֵּי הַמִּזְבֵּחַ כָּלִיל;</p>
<p>כִּי אָמְנָם לְמִיּוֹם הַכְּלוּלוֹת הָרִאשׁוֹן</p>
<p>מַקְדִּישׁוֹת הֵן זַרְעָן, בְּעוֹדֶנּוּ שָׁלִיל,</p>
<p>לְעַמְּךָ בְּצִיּוֹן.</p>
<p>כִּי יָדַעְתִּי: כְּמוֹ רוֹמְמוּת הַשְּׁחָקִים הַתְּכוּלִים</p>
<p>יָרוּם לֵב אִמּוֹת לִקְרַאת יוֹם גְּאוּלִים;</p>
<p>וִיהִי מִלְּפָנֶיךָ רָצוֹן, אֵל שַׁדַּי,</p>
<p>לְקַבֵּל בְּרַחֲמִים דַּם נַפְשׁוֹת עֲלָמִים,</p>
<p>שֶׁסָּפְגָה אַדְמָתְךָ, אַךְ עוֹדֶנּוּ רוֹתֵחַ כְּחַי</p>
<p>בְּרֵאשִׁית מַמְלַכְתֵּנוּ וּלְאַחֲרִית הַיָּמִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16727">https://benyehuda.org/read/16727</a></div></body>