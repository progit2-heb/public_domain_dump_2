<h1>חוּר, כַּרְפַּס וּתְכֵלֶת...</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>חוּר, כַּרְפַּס וּתְכֵלֶת,</p>
<p>לִבְשִׁי נָא תֵּל־אָבִיב;</p>
<p>הֶאָח יִקְרָא כָּל יֶלֶד</p>
<p>רוֹכֵב עַל שְׁכֶם אָבִיו.</p>
<p>פָּרָה תִּרְקֹד בָּרֶפֶת</p>
<p>וְדָג יִצְהַל בַּיָּם;</p>
<p>וְשֵׁם וְחָם וְיֶפֶת</p>
<p>יָרִיעוּ לִקְרָאתָם.</p>
<p>יִקְנֶה כָּל אִישׁ בְּגֶרֶשׁ</p>
<p>חֲצוֹצֶרֶת שֶׁל נְיָר,</p>
<p>וְכָל בִּגְתָּן וְתֶרֶשׁ</p>
<p>יוּצָא מִן הַמִּסְתָּר.</p>
<p>עַל בַּהַט וְסֹחֶרֶת</p>
<p>עִם בּוּץ וְאַרְגָּמָן</p>
<p>תִּרְקֹד וַשְׁתִּי הַגְּבֶרֶת</p>
<p>בִּלְבוּשׁ “אָזְנֵי הָמָן”.</p>
<p>אֲחַשְׁוֵרוֹשׁ עִם דֶּגֶל</p>
<p>עַל חַרְבוֹנָה יָטוּס</p>
<p>הָמָן יֵלֵךְ בָּרֶגֶל,</p>
<p>אַךְ מָרְדְכַי – עַל סוּס.</p>
<p>אֶסְתֵּר בַּת אֲבִיחַיִל</p>
<p>תוּבַל בְּכִרְכָּרָה;</p>
<p>תִּצְרַח כָּל קֶרֶן אַיִל</p>
<p>עִם כָּל קַרְנֵי פָּרָה.</p>
<p>אַךְ זֶרֶשׁ, הָהּ, בְּאֵבֶל,</p>
<p>הַלֵּב בָּהּ מִתְפַּלֵּץ:</p>
<p>הָמָן מוּכָן לַחֶבֶל –</p>
<p>אַךְ אֵין בָּעִיר, כָּל עֵץ.</p>
<p>וּבְנֵי הָמָן עֲשֶׂרֶת</p>
<p>כֻּלָּם חִוְרִים כְּסִיד</p>
<p>וְכָל חֲמוֹר וָפֶרֶד</p>
<p>מַעֲשֵׂי תָקְפָּם יַגִּיד.</p>
</blockquote>
<p>הארץ, 12.3.1933</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16783">https://benyehuda.org/read/16783</a></div></body>