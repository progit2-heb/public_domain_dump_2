<h1>עֵטוֹ שֶׁל ר' נַחוּם סוֹקוֹלוֹב</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עֵטוֹ לֹא נַעֲשָׂה בְּבֵית יְצִיקַת מַתֶּכֶת</p>
<p>וְלֹא נִתְקַע כְּצַעֲצוּעַ מְטֻלְטָל</p>
<p>בְּכִיס עֶלְיוֹן אֲשֶׁר לְמַדָּיו;</p>
<p>עֵטוֹ הָיָה דָבָר אוֹרְגַנִּי בְּמַסֶּכֶת</p>
<p>כָּל גּוּפוֹ, שֶׁלֹּא דֻלְדַּל –</p>
<p>בְּמַסֶּכֶת רמ“ח אֲבָרָיו ושס”ה גִּידָיו.</p>
<p>עַל כֵּן תָּמִיד כָּתַב, בַּבַּיִת וּבַדֶּרֶךְ,</p>
<p>עִם לֶכֶת וְעִם שֶׁבֶת,</p>
<p>עַל כֵּן דְּבָרוֹ שָׁטַף כַּנַּחַל הַשּׁוֹטֵף</p>
<p>וְלֹא “עָבַד בְּפֶרֶךְ”,</p>
<p>וּכְלֵי כְּתִיבָה עִמּוֹ בְּכָל סְפִינָה וּבְכָל רַכֶּבֶת,</p>
<p>אַף בַּחֲלוֹם הָיָה כּוֹתֵב.</p>
<p>כִּי כְּתִיבָתוֹ הָיְתָה מִין תּוֹפָעָה שֶׁל טֶבַע</p>
<p>וְלֹא מָחַק וְלֹא תִקֵּן;</p>
<p>הָאוֹת זְעִירָה כְּמוֹ חֻדָּהּ שֶׁל מַחַט,</p>
<p>בִּמְקוֹם דִּקְדּוּקֵי עֲנִיּוּת הוֹסִיף עַל אַחַת שֶׁבַע,</p>
<p>וּבְתוֹךְ שׁוּרָה אַחַת – מֵאוֹת פְּנִינִים שִׁכֵּן.</p>
<p>וְאַתָּה קָרָאתָ וְאַף שָׂבַעְתָּ נַחַת.</p>
<p>כָּל זְמַן שֶׁהוּא עַצְמוֹ מִלֵּא שְׁלִיחוּת מִמַּעַל –</p>
<p>עֵטוֹ גַם הוּא,</p>
<p>כְּאֵבֶר מֵאֲבָרָיו,</p>
<p>לֹא הָיָה עִמָּנוּ וְעִמּוֹ בַּמַּעַל;</p>
<p>עַכְשָׁו אֵרַע דְּבַר־מָה:</p>
<p>גּוּפוֹ כְּאִלּוּ צֻנַּן, יָבַשׁ, חָרָב.</p>
<p>בַּמֶּה, אֵפוֹא, נִגְמֹל אַחֲרוֹן הַחֶסֶד</p>
<p>עִם רַ' נַחוּם סוֹקוֹלוֹב, זֶה אִישׁ הַפֶּלֶא,</p>
<p>בְּעָמְדֵנוּ לִפְנֵי קִבְרוֹ?</p>
<p>נַנִּיחַ שָׁמָּה עֵט וּנְיָר וְקֶסֶת,</p>
<p>הֵן הוּא לֹא מֵת וְעוֹד יִחְיוּ גַם אֵלֶּה</p>
<p>וּמֵעֲפָרוֹ יִפְרַח פְּאֵר דְּבָרוֹ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16751">https://benyehuda.org/read/16751</a></div></body>