<h1>קוֹם תָּקוּמִי</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּעֶצֶם יוֹם אֶגְעֶה בִּבְכיִ</p>
<p>לָגֹל הָאֶבֶן הַכְּבֵדָה מֵעַל נִבְכִי,</p>
<p>זֶה נֵבֶךְ הַדְּמָעוֹת הַגּוֹעֲשׁוֹת,</p>
<p>נִקְווּ לַלֵּב מִכָּל יַמִּים וְיַבָּשׁוֹת,</p>
<p>שָׁטוֹף וְעָבוֹר עַל פְּנֵי צַמְּרוֹת שִׁקְמִים</p>
<p>וְאַף נָקוֹב עַד שָׁרָשִׁים עִקְּמִים.</p>
<p>בְּעֶצֶם יוֹם אֶבְכֶּה מוּל כָּל שִׁבֹּלֶת וְאֶשְׁכּוֹל,</p>
<p>וְכֹבֶד דִּמְעָתִי עִם כָּבְדְּכֶם אֶשְׁקֹל,</p>
<p>מַה יִּכְבַּד מִמָּה –</p>
<p>הַפְּרִי אוֹ הַדִּמְעָה,</p>
<p>וְאַף יָדַעְתִּי: קוֹם תָּקוּמִי, אֶרֶץ, עִם בִּכְיִי,</p>
<p>וּבְדִמְעוֹתַי תִּחְיִי, תִּחְיִי.</p>
</blockquote>
<p>השווה נוסח גנוז של “אָסַפְתִי אֶת פְּזוּרַי מֵעָם וָעָם” (כרך ב, עמ' 193)</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16649">https://benyehuda.org/read/16649</a></div></body>