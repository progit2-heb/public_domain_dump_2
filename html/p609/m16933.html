<h1>הַחוֹלוֹת, הַסְּלָעִים, הַצְּנִינִים...</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הַחוֹלוֹת, הַחוֹלוֹת, הַחוֹלוֹת הַמְיַגְּעִים,</p>
<p>שֻׁלְחֲנוֹת הַזָּהָב עִם תֹּם כָּל הַחַגִּים,</p>
<p>אֵין בְּרֵכוֹת, אֵין פֵּרוֹת, לֹא בְּשֵׁלִים, לֹא פַּגִּים,</p>
<p>וַחֲמוֹרִים נוֹעֲרִים וְיוֹנִים שָׁם מַהְגִּים,</p>
<p>וּכְלָבִים — מִשְׁתַּגְּעִים.</p>
<p>הַסְּלָעִים, הַסְּלָעִים, לַשְּׁחָקִים מִזְדַּקְּרִים,</p>
<p>שֶׁזְּרוֹעִי תְּחַבְּקֵם וְעוֹד הֵם מִתְנַכְּרִים,</p>
<p>וּבָאוּ עֲרָבִים וּשְׁחָרִים וּמְשַׂקְּרִים</p>
<p>פַּרְצוּפֵי הַפְּגָרִים שְׁלַל צְבָעִים הַמְשַׁקְּרִים —</p>
<p>וּמְשַׁכְּרִים</p>
<p>הַצְּנִינִים, הַצְּנִינִים, כָּל צְנִינִים וְחוֹחִים</p>
<p>כָּל דָּרְבָן וְצַבָּר מֵאֵלִי נִיחוֹחִים.</p>
<p>וְעוֹבְרִים הַדּוֹרוֹת וּפוֹרְשִׂים וּבוֹכִים.</p>
<p>וְעָנוּ לְעֻמָּתָם הָרוּחוֹת הַגּוֹחִים —</p>
<p>וּמוֹחִים…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16933">https://benyehuda.org/read/16933</a></div></body>