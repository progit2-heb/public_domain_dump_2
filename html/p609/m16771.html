<h1>צִיּוּר מִן הַטֶּבַע</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שְׁנַיִם יְהוּדִים הוֹלְכִים בָּרְחוֹב</p>
<p>וְלֹא הוֹלְכִים, כִּי אִם רָצִים</p>
<p>כְּאִלּוּ אַחֲרֵיהֶם רוֹדֵף שְׁטָר חוֹב</p>
<p>אוֹ רוֹדְפִים רוּחוֹת פְּרָצִים.</p>
<p>וּשְׁנַיִם הַיְהוּדִים סָחִים שִׂיחָה חַמָּה,</p>
<p>שִׂיחָה בֵּין אִישׁ קוֹנֶה לְאִישׁ סַפְסָר;</p>
<p>הַסַּפְסָר יָרוּץ כַּסּוּס לְמִלְחָמָה</p>
<p>וְהַקּוֹנֶה מְהַדֵּס אַחֲרָיו כִּנְהוֹג אַפְסָר.</p>
<p>הַסַּפְסָר: "אָדוֹן יָקָר, הָהּ, הִזְדָּרֵז נָא וְהַקְדֵּם,</p>
<p>חֲטוֹף וּקְנֵה כָּל זְמָן עוֹד יֵשׁ;</p>
<p>כִּי כָּל גַּרְגִּיר אֶצְלֵנוּ – אַבְנֵי אֶסְמַרְגַּדֵּשׁ</p>
<p>וְהַמְּחִירִים עוֹלִים בִּלְהָבוֹת שֶׁל אֵשׁ,</p>
<p>תִּקְנֶה מִגְרָשׁ יָשָׁר, תִּקְנֶה מִגְרָשׁ עִם הָר –</p>
<p>הַכֹּל יָזוּב אֶצְלֵנוּ דְּבַשׁ וְגַם חָלָב"</p>
<p>אַך הַקּוֹנֶה אֵינוֹ כָּל כָּך נִמְהָר</p>
<p>וְלֹא נִפְתֶּה לְשִׁדּוּלָיו.</p>
<p>הַסַּפְסָר מְאַיֵּם עָלָיו בְּצֵאת הַחֹק</p>
<p>עַל מוֹעָצָה מְחוֹקֶקֶת וּבְרֹע הַמַּזָּל;</p>
<p>אַךְ הַקּוֹנֶה עוֹנֶה בְּחֵן בַּת־צְחוֹק:</p>
<p>“מוֹעָצָה מְחוֹקֶקֶת? אָז הַחוֹל יוּזַל!”</p>
</blockquote>
<p>הארץ, 20.11.1932</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16771">https://benyehuda.org/read/16771</a></div></body>