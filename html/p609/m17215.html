<h1>[גַּן־עֵדֶן הֱקִיאָנוּ, כִּי אָשַׁמְנוּ]</h1>
יהודה קרני
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>גַּן־עֵדֶן הֱקִיאָנוּ, כִּי אָשַׁמְנוּ.</p>
<p>אַךְ אוֹי לָאִישׁ, לֹא מָעַל בַּקֳּדָשִׁים;</p>
<p>גַּרְתָּ עִם הַכְּרוּבִים – גּוּר עִם נְחָשִׁים,</p>
<p>וּמִפְּרִי הַדַּעַת טוֹב אֲשֶׁר טָעַמְנוּ?</p>
<p>הֵן וָלָאו מַה־טִּיבָם, מַה־זֶּה אָסוּר, מֻתָּר</p>
<p>נַפְשִׁי מִתְלַבֶּטֶת בֵּין הַגְּדָרִים;</p>
<p>אַךְ עִם חַג – אָרִיחַ פִּגְרֵי בְּשָׂרִים?</p>
<p>וּטְלָאִים אֶלְבַּשׁ, מָה אֲנִי, סְמַרְטוּטָר?</p>
<p>הָרָצוֹן בִּי מִתְגַּוֵּן וּמִתְנַמֵּר,</p>
<p>חַי הַזִּיק בֶּעָשָׁן הַמִּתַּמֵּר,</p>
<p>וּבְיָם הַתְּמוּרוֹת מַבְהִיק חוֹף וַדָּאוּת.</p>
<p>אֲנִי הַמְתַכֵּן עֵדֶן וְגֵיהִנֹּם,</p>
<p>נִתְחַיַּבְתִּי לְמַצּוֹת כָּל־הַדִּינִים –</p>
<p>שׁוֹאֲגוֹת הַתַּאֲווֹת שַׁאֲגַת אֲרָיוֹת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17215">https://benyehuda.org/read/17215</a></div></body>