<h1>הָאֳנִי</h1>
מרדכי גיאורגו לאנגר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>"עוּרוּ, אַחִים, בֹּאוּ חִישׁ,</p>
<p>עֲמֹד בַּפֶּרֶץ תִּפְאֶרֶת לְאִישׁ.</p>
</blockquote>
<blockquote>
<p>הַצִּילוּ, הַצִּילוּ מִשֹּׁד וּמִפִּיד</p>
<p>אֳנִי בְּלֶב־יָם לְלֹא קַבַּרְנִיט!"</p>
</blockquote>
<blockquote>
<p>וְרַב הַקֶּצֶף וְנוֹרָא הָאָף</p>
</blockquote>
<blockquote>
<p>וְרַהַב קוֹרֵא: “הַב אִשָּׁה, הַב <strong>טָף</strong>!”</p>
</blockquote>
<blockquote>
<p>וְסוֹעֵר הָאֳנִי מִגַּל אֶל גַּל</p>
<p>וְנוֹפֵל מַטָּה, נִשָּׂא אֶל עָל</p>
</blockquote>
<blockquote>
<p>וְשׁוּב עוֹלֶה הָר, שׁוּב בָּעֹמֶק צוֹלֵל,</p>
<p>מְחִי וָשֶׁבֶר – “שְׁמַע יִשְׂרָאֵל!”</p>
</blockquote>
<blockquote>
<p>עוֹד נִרְאוּ פֹּה וְשָׁם זְרוֹעוֹת לוֹחֲמוֹת,</p>
<p>גַּם הֵמָּה יוֹרְדֵי תְהוֹמוֹת.</p>
</blockquote>
<blockquote>
<p>וְתַם הַכֹּל. נֶעֱלַם הָאֳנִי,</p>
<p>צָחַק הַיָּם צְחוֹקוֹ הַשְּׂטָנִי.</p>
</blockquote>
<blockquote>
<p>וְהִקְשִׁיב הַמֶּרְחָב לְשִׁכְשׁוּךְ מֵימָיו.</p>
<p>וְאָמְנָם קֶשֶׁב הוּא, אוֹ אוּלַי שֵׁמַע־שָׁוְא?</p>
</blockquote>
<blockquote>
<p>הַאִם בִּי דִמְיוֹנִי שׁוּב פַּעַם בָּגַד?</p>
<p>הַהִתְרַחֲשׁוּ נִסִּים וְיִתְרַחֲשׁוּ לָעַד?</p>
</blockquote>
<blockquote>
<p>שֶׁכֵּן הַרְחֵק, הַרְחֵק מְאֹד מִשָּׁם</p>
<p>צָף הָאֳנִי כְּצֵל עַל פְּנֵי הַיָּם.</p>
</blockquote>
<blockquote>
<p>וְיֵשׁ אֲשֶׁר בַּלֵּילוֹת הַבְּהִירִים</p>
<p>מִכֶּסֶף הַשֶּׁצֶף עוֹלִים צְלִילִים,</p>
</blockquote>
<blockquote>
<p>כְּנַגֵּן כִּנּוֹרוֹת וּכְשִׁיר חֲלִילִים,</p>
<p>קוֹבְלִים מְקוֹנְנִים וְשׁוּב רָנִים צוֹהֲלִים,</p>
</blockquote>
<blockquote>
<p>"עֲלִי, אֳנִיָּתִי, עֲלִי מִמֵּי מָרִים</p>
<p>וְשׁוּבִי, רוּחָמָה, אֶל חוֹפֵי הַתְּמָרִים!"</p>
</blockquote>
<blockquote>
<p>– – כָּלוּ דִּבְרֵי הַשִּׁיר. הַשַּׁחַר עוֹלֶה.</p>
<p>אַךְ מְקוֹר דִּמְעָתִי – אֵימָתַי יִכְלֶה?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/35260">https://benyehuda.org/read/35260</a></div></body>