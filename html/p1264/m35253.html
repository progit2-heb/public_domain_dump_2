<h1>הַשֵּׁם הַנּוֹרָא</h1>
מרדכי גיאורגו לאנגר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p><strong>על פי מרן האר"י</strong></p>
</blockquote>
<blockquote>
<p>יֵשׁ שֵׁמוֹת אֵין מִסְפָּר. / לַדָּגוּל מֵרְבָבָה:</p>
<p>עֲלֵיהֶם תּוֹלֶה אֶרֶץ. / וְעוֹלְמֵי מַחֲשָׁבָה:</p>
<p>מַשְׁפִּיעַ טַל חַיִּים. / וְגִשְׁמֵי נְדָבָה:</p>
<p>וְקוֹרֵא כַּצֹּאן חֵילוֹ. / וּמַצְבִּיא הַצָּבָא:</p>
<p>וְיֶשְׁנוֹ שֵׁם אֶחָד. / מִכֻּלָּהַם גָּבַהּ:</p>
<p>וּבִלְעָדָיו כָּל שְׁמוֹתָיו. / גְּוִיָּה נֶעֱזָבָה:</p>
<p>הַהוֹפֵךְ סִדְרֵי בְּרֵאשִׁית. / וּמַעֲשֵׂה מֶרְכָּבָה:</p>
<p>חִתִּיתוֹ עַל שְׁאוֹל. / וְעַל־שְׁמֵי עֲרָבָה:</p>
<p>לְגַן יָשֵׂם מְלֵחָה. / רָוָה לְחָרָבָה:</p>
<p>וְתָא חֲזִי! יֶשְׁנָהּ קִרְיָה. / וּמְאֹד הִיא נִשְׂגָּבָה:</p>
<p>בְּהַרְרֵי קֹדֶשׁ הִיא. / נֵצַח נִצָּבָה:</p>
<p>בְּיַד מַלְכֵי קֶדֶם. בַּצּוּר נֶחֱצָבָה:</p>
<p>   יְרוּשְׁלֶם קַרְתָּא דִי דַּהֲבָה:</p>
<p>שָׁם אַחַת לְשָׁנָה. / בְּסוֹד הַהַקְרָבָה:</p>
<p>עַל נֶפֶשׁ יְכַפֵּר. / אֲשֶׁר עֲוֹנָהּ בָהּ:</p>
<p>וְכָל הַבַּיִת מִתְמַלֵּא. / אוֹרָה נֶעֱרָבָה:</p>
<p>וְעַם מְשׁוּלִים כַּכּוֹכָבִים. / שׁוֹחִים מַעֲרָבָה:</p>
<p>כִּי אָז מִפִּי כֹהֵן. / יוֹצֵא כְּאֵשׁ לֶהָבָה:</p>
<p>זֶה הַשֵּׁם הַנּוֹרָא. / <strong>אַהֲבָה</strong>:</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/35253">https://benyehuda.org/read/35253</a></div></body>