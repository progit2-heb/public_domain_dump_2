<h1>[אש התלאה בלב יקדה וְנִשֶּׂקֶת לבי תפוֹצץ וכליותי מפרקת]</h1>
אלעזר בן יעקב הבבלי
<body align="right" dir="rtl"><div align="right" dir="rtl"><!DOCTYPE html>
<body>
<p>ג.<a class="footnote" href="#fn:1" id="fnref:1" title="see footnote"><sup>1</sup></a></p>
<ul>
<li>- ∪ - / - ∪ - / - - ∪ - / - ∪ - // - - ∪ - / - ∪ - / - - ∪ - / - -</li>
</ul>
<blockquote>
</blockquote>
<p>אש התלאה בלב יקדה וְנִשֶּׂקֶת לבי תפוֹצץ וכליותי מפרקת</p>
<p>קדחה בצלעי קדוח אש המסים וְהֶאְ- דִיבָה לבבי בְקַדַּחת ודלקת</p>
<p>לולי דמעי יכבו להבִי היתה אוכלה בשרי וְחַיָּתִי מנתקת</p>
<p>קירות לבבי ספונים ביגונות וב- תוגות ונפשי באנחתה מחושקת</p>
<p>5 עמדו אנחות במישרים בחֻבּי ונד- חו ההנחות ונפלו בחלקלקת</p>
<p>יונת רחוקים בְדָלִיּוֹת הדס עומדה תֵיליל במרה וסוד תנעים וממתקת</p>
<p>לא תוכלה לערוך אלי בקינות ולא ידמו<a class="footnote" href="#fn:2" id="fnref:2" title="see footnote"><sup>2</sup></a> הדסים לְלֵחְיִי הירקרקת</p>
<p>פגעי זמן נגעו לבי ופרחה שקע- רורה לבנה אדמדמת ירקרקת</p>
<p>תבל תגדל ילדיה לְמָוֶת כמו נפש לטבחה גְדָיֶיהָ מפנקת</p>
<p>10 חצי תלאות עלי יתרֵי מצוקות מְכוֹ- נֶנֶת בקשת ובניה מבתקת</p>
<p>אִמּוֹת לבנים תחוֹנֵנָה וזאת שֹׁחֲטָה אותם בידה ואת דמם מלקקת</p>
<p>אִמּוֹת בנֹפת תערבנה חֲלָבָן וזאת תמסֹך חֲלָבָהּ בראש פתן ומינקת</p>
<p>תדאג לגילם וגם תגיל בעת ידאגו תבכה בשחקם ואם יבכו משחקת</p>
<p>תמשך לבבות כמו זונה אשר תעמד על אם דרכים ורגליה מְפַשֶּׂקֶת</p>
<p>15 אם ירדפנה אנוש תברח ולא יוכלה השיג ותרדוף בעת יברח ודולקת</p>
<p>אמרו דחויי שמאל קרב בימין<a class="footnote" href="#fn:3" id="fnref:3" title="see footnote"><sup>3</sup></a> וזאת תקריב שמאלה ויד ימין מרחקת</p>
<p>איך רחקה מעלי גַבָּהּ גברת יקר צפת בספיר מְעֻלפת וברקת</p>
<p>בת המלכים והחורים כְּבוּדָּה ובת מלך פנימה וישרת לב וְצַדֶּקֶת</p>
<p>אם ליתומים וליתומות ואחות לאל- מנות עניים מחוננת ומענקת</p>
<p>20 יבכו עניים ויילילו יתומים ותס- פודנה יתומות ואלמנה מצעקת</p>
<p>תשכֹּן בבטחה בעדן גן אלהים ותת- חבר לשרה ורבקה שם ודובקת</p>
<p>יצאו תמימות לְעֻמָּתָה ויתבשרו בה הנביאות והיא שומחה ושוחקת</p>
<p>נחם אלהים לבב <strong>משה</strong> גביר הוד אשר חכמת לבבו כים אך לא כמו שֹׁקֶת</p>
<p>הרב אשר נעלה בַּבִּין עדי לחכה חכמה נעליו ואת ידיו מנשקת</p>
<p>25 שמרה תבונה<a class="footnote" href="#fn:4" id="fnref:4" title="see footnote"><sup>4</sup></a> מזוזתו והן שוקדה היא על דלתיו ביום וליל ודופקת</p>
<p>ולבב גביר היקר <strong>עזרא</strong> פאר כל צבי ידו כגשם זבול יוצקה ומֹרקת</p>
<p>יראה חמודו בכל תאות לבבו ודת האל תהי סועדה אותו ומחזקת</p>
<p>גם דַבְּרָה על לבב <strong>אהרן</strong> ישר לב אשר תקרא עצתו בהומיות וזועקת</p>
<p>ושאר עדתה ומשפחתה אשר נעצבה היום במותה וכף תוקעה וסופקת</p>
<p>30 חכמי עדינה וחוריה אשׁר נקבצו היום לנחמם ימין עזר מחזקת</p>
<p>ולבב ישורון תנחם אל בבנין דביר קדשך וציון תהי נפדת ונפרקת:</p>
<blockquote>
</blockquote>
<blockquote>
</blockquote>
<div class="footnotes">
<hr/>
<ol>
<li id="fn:1">
<p>הבית הראשון אצל מ. ע‘ 289 עם הכתובת: ולת איצ̇’א  מרת̇יה̇̇ ( = ולו עוד קינה). <a class="reversefootnote" href="#fnref:1" title="return to body"> ↩</a></p>
</li>
<li id="fn:2">
<p>בכ"י <strong>ידמו</strong> ב' פעמים. <a class="reversefootnote" href="#fnref:2" title="return to body"> ↩</a></p>
</li>
<li id="fn:3">
<p>הכונה למאמרם ז“ל שמאל דוחה וימין מקרבת, סוטה מ”ז  ע"א. <a class="reversefootnote" href="#fnref:3" title="return to body"> ↩</a></p>
</li>
<li id="fn:4">
<p>תקון אחד המגיהים, ובכ"י היה כתוב: תבונת. <a class="reversefootnote" href="#fnref:4" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42269">https://benyehuda.org/read/42269</a></div></body>