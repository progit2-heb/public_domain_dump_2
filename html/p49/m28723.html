<h1>[מה לי ולכם]</h1>
שמואל הנגיד
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מַה לִּי וְלָכֶם יְמֵי נְעוּרִים</p>
<p>אֵיכָה תְּיַפּוּ לְשָׂב שְׁקָרִים</p>
<p>נִרְאוּ בְּרֹאשִׁי כְּמוֹ עֲשָׂרָה</p>
<p>צָמְחוּ לְבָנִים מְקוֹם שְׁחוֹרִים</p>
<p>אַתֶּם חֲבֵרִים לְאִישׁ בְּחַיָּיו</p>
<p>וּבְתוֹךְ שְׁאוֹל לֹא תְהוּ חֲבֵרִים</p>
<p>הַעוֹד תְּרַמּוּ בְּשָׁוְא לְבָבִי</p>
<p>שִׁקְרוּ וְרַמּוּ לְבַב אֲחֵרִים</p>
<p>תֹאמְרוּ עֲשֵׂה זֹאת וְאֵל יְכַפֵּר</p>
<p>עָוֹן מְגֻלֶּה וְחֵטְא סְתָרִים</p>
<p>אִם הָאֱמֶת אִתְּכֶם וְתוּכְלוּ –</p>
<p>חוֹבִי מְחוּ מֵעֲלֵי סְפָרִים!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/28723">https://benyehuda.org/read/28723</a></div></body>