<h1>לרעי המת!</h1>
עזרא גולדין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>קְרָא נָא הֲיֵשׁ עוֹנֶךָ?</p>
</blockquote>
<h2>1.</h2>
<blockquote>
<p>אִם אֱמֶת הַדָּבָר כִּי בְחֶשְׁכַּת הַלָּיְלָה,</p>
<p>עֵת מֵהַלְמוּת עֲמֵלִים יָנוּחוּ הַחַיִּים,</p>
<p>וְקַוִּים קַרִים יִשְׁלַח סַהַר מִשָּׁמַיִם,</p>
<p>יִפָּתְחוּ הַקְּבָרִים וּמֵתִים יַעֲלוּ מָעְלָה,</p>
<p>אִם אֱמֶת הַדָּבָר… בֹּא נָא אֵלַי רֵעַ,</p>
<p>שָׁם תַּחַת הַשִּׂיחַ כְּמִקֶּדֶם נִשָּׂא דֵעַ…</p>
</blockquote>
<h2>2.</h2>
<blockquote>
<p>בֹּא אֵלַי רֵעִי! בֹּאִי תְמוּנָה נֶאֱהָבֶת,</p>
<p>כְּמוֹ שֶׁהָיִית בְּטֶרֶם הַפְּרִידָה…</p>
<p>כַּבִּי אֵשׁ שֶׂפֶק בִּלְבָבִי צָרָבֶת,</p>
<p>גַּלִּי לִי סוֹד עוֹלָם כָּל תִּכְלָה וּמִדָּה…</p>
<p>מַה־גְּמוּל לַצַּדִּיק שָׁם בְּקֶבֶר צַר?…</p>
<p>לָרָשָׁע כְּרִשְׁעָתוֹ מַה־שָּׁם הַשְּׂכַר?…</p>
</blockquote>
<h2>3.</h2>
<blockquote>
<p>סַפֶּר לִי רֵעִי כָּל אֲשֶׁר רָאִיתָ,</p>
<p>מַה מֵּעַל עָבִים מַה תַּחַת הַתְּהוֹם?</p>
<p>מָה הֵמָּה הַחַיִּים אֲשֶׁר חָיִיתָ?…</p>
<p>הֲיֵשׁ לָהֶם מַטָּרָה, יֵשׁ פִּתְרוֹן לַחֲלוֹם?…</p>
<p>בֹּא נָא אֵלַי רֵעִי וּפְדֵנִי מִכִּלָּיוֹן,</p>
<p>פְּדֵנִי מִשֶּׂפֶק, מְנָעֵנִי מֵהִגָּיוֹן…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/44962">https://benyehuda.org/read/44962</a></div></body>