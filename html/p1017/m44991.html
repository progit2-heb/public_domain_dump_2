<h1>אבו־רעל רעכען</h1>
עזרא גולדין
<body align="right" dir="rtl"><div align="right" dir="rtl"><!DOCTYPE html>
<body>
<p>(ספור היסתורי)</p>
<blockquote>
</blockquote>
<h2>1.</h2>
<blockquote>
<p>וַיְהִי שֵׁם רֶעכֶען הָעִבְרִי לִתְהִלָּה בָּאָרֶץ,</p>
<p>אַף כִּי הִשָּׁהוּ אֵל חָכְמָה וְתוֹרָתוֹ לֹא רַבָּה,</p>
<p>אַךְ הַשְׂכָּלָתוֹ מִקֶּרֶב לִבּוֹ פָּרְצָה פָּרֶץ,</p>
<p>לֹא מִשִּׁמְשָׁהּ לוֹ קַרְנַיִם אַךְ קִרְבּוֹ הַלַּבָּה.</p>
</blockquote>
<h2>2.</h2>
<blockquote>
<p>לִכְבוֹדוֹ שָׁר לֶעסְסִינְג, מִיצְקֶעוִיץ אֶת שִׁירוֹ,</p>
<p>“נָתָן הֶחָכָם” “הוֹד טַאדֶעאוּשׁ” לִכְבוֹדוֹ נִבְרָאוּ</p>
<p>כִּי שֶׁמֶשׁ חִנּוֹ זָרַח לֹא רַק בִּבְנֵי עִירוֹ,</p>
<p>לְקַרְנֵי הוֹדוֹ מְשׁוֹרְרֵי אֶרֶץ תָּמָהוּ…</p>
</blockquote>
<h2>3.</h2>
<blockquote>
<p>וּכְגֲי הַשִּׁלֹּחַ דּוּמָם יִתְגַּלְגָּלוּ,</p>
<p>עַל חֲלֻקֵּי הַנַּחַל וַעֲרוּצֵי הַנְּחָלִים,</p>
<p>כֵּן חַיֵּי רֶעכֶען שַׁלְוַת עוֹלָם שָׁלוּ,</p>
<p>לֹא עָדָה עֲלֵיהֶם אָסוֹן לֹא שַׁוְעַת אֻמְלָלִים.</p>
</blockquote>
<h2>4.</h2>
<blockquote>
<p>וַתְּהִי לוֹ אִשָּׁה אֲהוּבָה בִּינָה הַיָּפָה,</p>
<p>עֵינֶיהָ כּוֹכָבִים אַף מִצְחָהּ יָרֵחַ,</p>
<p>אַפָּהּ מַעֲשֵׂה אֳמָן חוּט שָׁנִי הַשָּׂפָה,</p>
<p>כֻּלָּהּ עֲלִיזָה כִּצְחוֹק, כָּאוֹר שָׂמֵח…</p>
</blockquote>
<h2>5.</h2>
<blockquote>
<p>וַיְיָ סָגַר אֶת רַחְמָהּ וַתְּהִי בִּינָה עֲקָרָה,</p>
<p>אַךְ כָּל לַהַב לֵב אִשָּׁה לְרֶעכֶען שָׁמָרָה,</p>
<p>לֹא חִלְלָה יָפְיָהּ וְתֻמָּתָהּ אַךְ בָּרָה,</p>
<p>גַּם הוּא כְּבָבַת עַיִן יוֹם וַָלַיִל נְצָרָהּ!</p>
</blockquote>
<h2>6.</h2>
<blockquote>
<p>קֶמֶט דַּק עַל מִצְחָהּ אֶת לִבּוֹ הִרְתִּיחַ,</p>
<p>צֵל קַל עַל לֶחֱיָהּ חִישׁ עֵינָיו חָשָׁכוּ,</p>
<p>מַבָּט אֶחָד נָעִים תֵּבֵל כֻּלָּהּ הִשְׁכִּיחַ,</p>
<p>וְעָבֵי תוּגָה כִּצְלָלִים בָּרָחוּ…</p>
</blockquote>
<h2>7.</h2>
<blockquote>
<p>וְדוּמָם כִּי יָשְׁבוּ אֶל חַלּוֹן הַפָּתוּחַ,</p>
<p>צַהֲלַת יְלָדִים בָּרְחוֹב אַךְ אָזְנָם קָשָׁבָה,</p>
<p>אָז מִקֶּרֶב לִבּוֹת שְׁנֵיהֶם יָצְאָה הָרוּחַ,</p>
<p>דִּמְעָתָהּ בֶּעָיִן וְאוֹר עֵינוֹ כָּבָה…</p>
</blockquote>
<h2>8.</h2>
<blockquote>
<p>הַשֶּׁמֶשׁ נָטָה לַעֲרוֹב הַצְּלָלִים נִטָּיוּ,</p>
<p>מַלְאֲכֵי שָׁלוֹם יְרַחֲפוּ עַל פְּנֵי תֵבֵל כֻּלָּהּ,</p>
<p>בֵּין עֳפָאֵי הָעֵצִים כָּל צִפּוֹר יֶהֱמָיוּ,</p>
<p>בָּאָחוּ וַאֲגַמִּים אַךְ תְּרוּעָה וַהֲמֻלָּה…</p>
</blockquote>
<h2>9.</h2>
<blockquote>
<p>לִשְׁנֵי סוּסִים אַבִּירִים רְתוּמָה מֶרְכָּבָה,</p>
<p>בְּלֵב יַעַר אָפֵל תְּשָׂרֵךְ דַּרְכָּהּ בַּעֲצַלְתַּיִם,</p>
<p>בָּהּ רֶעכֶען עִם רַכָּבוֹ טָבוּעַ בַּמַּחֲשָׁבָה:</p>
<p>“מִי יָקוּם אַחֲרַי כִּי אֶפָּרֵד מִן הַחַיּיִם?..!”</p>
</blockquote>
<h2>10.</h2>
<blockquote>
<p>נוֹרָא זֶה הָרַעֲיוֹן גַּם לֶעָנִי וָחֵלֶךְ,</p>
<p>כִּי יִזְכּוֹר מְרוּדוֹ בַּתֵּבֵל בֵּית סֻבֳּלוֹ,</p>
<p>וּבְבוֹא יוֹמוֹ הַמַּר מִתֵּבֵל כִּי יֵלֶךְ,</p>
<p>אֵין זוֹכֵר אֶת עֵץ הַיָּבֵשׁ, מַר גּוֹרָלוֹ!</p>
</blockquote>
<h2>11.</h2>
<blockquote>
<p>אַךְ אָיוֹם זֶה הָרַעְיוֹן עֲשֶׂרֶת מוֹנִים,</p>
<p>לְדִשְׁנֵי אֶרֶץ עַל כָּל טוּב יִתְעַנָּגוּ…</p>
<p>אֶל מוֹתוֹ יְיַחֵלוּ קְרוֹבִים אֶבְיוֹנִים,</p>
<p>“מָתַי יָבוֹא יוֹמוֹ?” יוֹם וָלַיִל יִדְאָגוּ…</p>
</blockquote>
<h2>12.</h2>
<blockquote>
<p>וּבְעוֹד מֵתָם כְּאֶבֶן מֻטָּל לִפְנֵיהֶם,</p>
<p>עוֹד לוֹ שִׁבֳּלֵי תֶבֶן כְּמַחַט בִּבְשַׂר הַחַי,</p>
<p>לִבָּם בָּם יִחַד אֶל בִּצְעוֹ עֵינֵיהֶם,</p>
<p>וּשְׂמֵחִים יְלַוּוּהוּ לַקֶּבֶר לַגַּיְא…</p>
</blockquote>
<h2>13.</h2>
<blockquote>
<p>וְיֹאבַד שֵׁם וָזֵכֶר לוֹ פֹּה בָּאָרֶץ,</p>
<p>מִתְעַנְּגִים עַל טוּבוֹ לֹא נַפְשָׁם כֹּאָבֶת,</p>
<p>אַךְ זֶה מוֹת־עוֹלָם! נוֹרָא הַקָּרֶץ,</p>
<p>כִּי זֵכֶר לַגֶּבֶר אַךְ עַל קֶבֶר מַצָּבֶת!..</p>
</blockquote>
<h2>14.</h2>
<blockquote>
<p>כֹּה יָשַׁב רֶעכֶען תָּפוּשׂ בִּשְׂעִפֵּי עֶצֶב,</p>
<p>רַעְיוֹנָיו כַּיֶּלֶק פָּשְׁטוּ וַיָּעוּפוּ:</p>
<p>"מִי יָקוּם אַחֲרָיו כִּי יָבוֹא לוֹ קֶצֶב,</p>
<p>כִּי יֶחְשְׁכוּ הָרֹאוֹת, לִבּוֹ, רוּחוֹ יָסוּפוּ?.."</p>
</blockquote>
<h2>15.</h2>
<blockquote>
<p>וּכְנֶשֶׁר נִבְעָת פִּתְאֹם מֵרַעַם הַמּוֹרֶה,</p>
<p>כַּאֲרִי נִרְדָּם יֵעוֹר מֵחֵץ מָוֶת בּוֹ פָגַע,</p>
<p>כֵּן נֵעוֹר חִישׁ רֶעכֶען בָּרַעַד וּמוֹרָא,</p>
<p>“רַכָּב עֲמוֹד – קָרָא – עֲצָר נָא כְּרָגַע”.</p>
</blockquote>
<h2>16.</h2>
<blockquote>
<p>“קוֹל עוֹלָל בֹּכֶה מַר שָׁמֹעַ שָׁמַעְתִּי”,</p>
<p>“הָבָה אֲחַפֵּשׂ וְאֶרְאֶנּוּ בָּעַיִן”,</p>
<p>אֵל שָׁלַח לִי נֹחַם – הָגָה לִבּוֹ – יָדַעְתִּי,</p>
<p>לְהַמְתִּיק מְרִירוּת עָצְבִּי בַּחַיִּין…</p>
</blockquote>
<h2>17.</h2>
<blockquote>
<p>וַיְקַפֵּץ כַּאֲרִי אֶל לֵב הַיָּעַר,</p>
<p>לְבַקֵּשׁ אֶת הָעוֹלָל וַיִּמְצָאֶנּוּ…</p>
<p>רַעַד בָּא אֶל לֵב הָרַכָּב הַבָּעַר,</p>
<p>לְפִי הַהַגָּדָה – אָמַר – יְלוּד אִישׁ אֵינֶנּוּ…</p>
</blockquote>
<h2>18.</h2>
<blockquote>
<p>וַיַּרְא רֶעכֶען וְהִנֵּה יַלְדָּה נְעִימָה,</p>
<p>מַרְאֶהָ כַּשֶּׁמֶשׁ כַּחַמָּה אֲהוּבָה…</p>
<p>שְׂפָתֶיהָ שׁוֹשַׁנִּים וְעַל עָיִן דִּמְעָה…</p>
<p>עַל צַוָּאר נֹפֶךְ זָהָב… וּמוֹדָעָה כְּתוּבָה…</p>
</blockquote>
<h2>19.</h2>
<blockquote>
<p>בְּלִי רַעַשׁ אוֹפָן וָרֶכֶב הָעֵת עוֹבָרֶת,</p>
<p>בְּלִי כֹחַ קִיטוֹר מֶרְכַּבְתָּהּ עָפָה,</p>
<p>הַמֶּרְכָּבָה הִיא הַתֵּבֵל דּוּמָם נִגְרֶרֶת,</p>
<p>בְּכֹחַ פֶּלִאי בְּלִי מַעֲצוֹר נֶהֱדָפָה…</p>
</blockquote>
<h2>20.</h2>
<blockquote>
<p>בֶּן שָׁלֹש הַיֶּלֶד עַל עַפְרָהּ יִשְׁתַּעֲשֵעַ,</p>
<p>וּבְעֵינָיו הַטְּהוֹרוֹת יַבִּיט לָרָקִיעַ,</p>
<p>עוֹד יֶחֱזֶה שָׁמַיִם עֵת יִגְוַע גָּוֹעַ</p>
<p>בֶּן שְׁמוֹנִים הַזָּקֵן כִּי שְׁאוֹל יַצִּיעַ.</p>
</blockquote>
<h2>21.</h2>
<blockquote>
<p>וְיֵרֶא, הֵמָּה לֹא כֶעָשָׁן נִמְלָחוּ,</p>
<p>וָאָרֶץ גַּם הִיא עַל עָמְדָהּ עוֹמֶדֶת.</p>
<p>רַק יְמֵי אֱנוֹשׁ כַּמַּיִם יִבְרָחוּ,</p>
<p>רַק חַיֵּי בֶּן־תְּמוּתָה רוּחַ נֹדֶדֶת…</p>
</blockquote>
<h2>22.</h2>
<blockquote>
<p>“בִּינָה” הָעֲקָרָה כְּבָר אֵינָהּ בַּחַיִּים,</p>
<p>עַל פְּנֵי רֶעכֶען נִקְבְּרָה שִׁמְשׁוֹ הַטְּהוֹרָה,</p>
<p>אַךְ מַלְאַךְ־נִחֻמִּים שָׁלְחוּ לוֹ שָׁמַיִם,</p>
<p>לְתָמְכוֹ לְעֵת זִקְנָה זוּ הָעַלְמָה צִפּוֹרָה.</p>
</blockquote>
<h2>23.</h2>
<blockquote>
<p>וַיֶּאֱהָבֶהָ כְּנַפְשׁוֹ תַּחַת בַּת וָאֵשֶׁת,</p>
<p>דַּעַת וְלָשׁוֹן לִמְּדָהּ וַתְּהִי מַשְׂכֶּלֶת,</p>
<p>מִדְבָּרָהּ חֵץ אַהֲבָה וְעֵינָהּ הַקֶּשֶׁת…</p>
<p>כֻּלָּהּ כָּזַיִת רַעֲנָן מְלֵאָה תוֹחֶלֶת.</p>
</blockquote>
<h2>24.</h2>
<blockquote>
<p>בַּחוּרֵי יֹפִי רָאוּהָ כֵּן תָּמָהוּ,</p>
<p>בְּלִבָּם מוֹקֵד עוֹלָם רֹאשָׁם כָּפָפוּ,</p>
<p>נִשְׁמַת חַיֵּיהֶם בְּאַהֲבָה לָהּ נָשָׂאוּ,</p>
<p>וּבִכְאֵב נֶצַח שָׁבוּ אֲלֵיהֶם אָסָפוּ…</p>
</blockquote>
<h2>25.</h2>
<blockquote>
<p>גַּם אַדִּיר הַכֶּסֶף וּמִשְׂגַּב הַדַּעַת,</p>
<p>ר….. הֶחָכָם הַנּוֹדָע לִתְהִלָּה,</p>
<p>לְרֶעכֶען כִּי שָׁלַח לִכְרֹה אֹזֶן שׁומַעַת,</p>
<p>“זֹאת לֹא תֶהִי” – הָיְתָה הַמִּלָּה…</p>
</blockquote>
<h2>26.</h2>
<blockquote>
<p>יַד אַהֲבָה בַּרְזֶל, חֹק אֵל מִצְוָתָהּ,</p>
<p>בְּלִבּוֹת הַנְּעוּרִים הַדָּם הִיא שָׂרָפָה,</p>
<p>זֶה יָמִים וִירָחִים אַהֲבָה הָגָתָה,</p>
<p>לְמֶעדְרִינָאוְוסְקִי הַפּוֹלַנִּי צִפּוֹרָה הַיָּפָה.</p>
</blockquote>
<h2>27.</h2>
<blockquote>
<p>אַהֲבָה בְּלִי תִקְוָה – בְִּלִי שֶׂכֶר יְסוּרִים,</p>
<p>תֶּמַח אוֹר הַתֹּאַר צְחוֹק שָׂפָה שׂרֶפֶת,</p>
<p>עַל פְּנֵי עַלְמָה בָּרָה תַּעַשׂ לָהּ תַּמְרוּרִים,</p>
<p>וְנֶפֶשׁ דֹּד עֶלֶם כָּאַגְמוֹן כּוֹפֶפֶת…</p>
</blockquote>
<h2>28.</h2>
<blockquote>
<p>הַלַּיְלָה הִשְׁלִיךְ הָס בָּאָרֶץ וְרָקִיעַ,</p>
<p>הַכּוֹכָבִים מִמְּסִלוֹתָם כָּעֵינַיִם יַבִּיטוּ…</p>
<p>וּמֶעדְרִינָאוְוסְקִי הֶאָדוֹן לִיפָתוֹ הִגִּיעַ,</p>
<p>בִּלְבָבוֹת דּוֹפְקִים יָד זֶה לָזֹה יוֹשִׁיטוּ.</p>
</blockquote>
<h2>29.</h2>
<blockquote>
<p>“אַתְּ לִי אוֹר נֹגַהּ” הִבִּיעַ בְּאֵשׁ בְּחֹם,</p>
<p>"זוּלָתֵךְ חַיַּי תֹּהוּ אַךְ הֶבֶל הַיָּמִים,</p>
<p>"תְּמוּנָתֵךְ אֶשְׂבְּעָה בְּהָקִיץ וּבַחֲלוֹם,</p>
<p>“הָהּ אֳהָבֵךְ צִפּוֹרָה אַהֲבַת עוֹלָמִים”.</p>
</blockquote>
<h2>30.</h2>
<blockquote>
<p>“אֱהָבְךָ בּכָל לַהַב לִבִּי” גַּם הִיא הִגִּידָה,</p>
<p>"זוּלָתְךָ יָדַעְתִּי אֲנִי שׁוֹשַׁנָּה נֹבֶלֶת,</p>
<p>"אַךְ יַד דָּתִי, בִּין תָּבִין, בֵּינֵינוּ תַפְרֵידָה,</p>
<p>“אַהֲבַת אָבִי הָהּ בֵּינֵינוּ מַבְדֶּלֶת”…</p>
</blockquote>
<h2>31.</h2>
<blockquote>
<p>כֹּה דִבְּרוּ הַנַּעֲלָמִים זֶה לָזֶה דֻּבָּקוּ,</p>
<p>בְּיָדַיִם רוֹעֲדוֹת בִּנְשִׁיקוֹת שַׁלְהָבֶת,</p>
<p>וְאֹזֶן רֶעכֶען שׁוֹמַעַת… וּבִרְכָּיו פָּקוּ,</p>
<p>וַיִּגַּשׁ חֶרֶשׁ אֲלֵיהֶם וּשְׂפָתוֹ דֹבֶבֶת:</p>
</blockquote>
<h2>32.</h2>
<blockquote>
<p>מַה־תֶּהְגִּי כַּיּוֹנָה הוֹי בִּתִּי הַיְקָרָה,</p>
<p>וְעַל עֵינֵךְ הַדִּמְעָה רְאוֹת בַּל אוּכָלָה,</p>
<p>הֵן כָּל חַיֵּיךְ בִּתִּי עִמֵּךְ אֲנִי בַּצָּרָה,</p>
<p>וְאוֹתָהּ לָדַעַת מַה־זּוֹ אֶשְׁאָלָה?</p>
</blockquote>
<h2>33.</h2>
<blockquote>
<p>"אָב רַחוּם – קָרְאָה בִּדְמָעוֹת צִפּוֹרָה, –</p>
<p>"אֶת מֶעדְרִינָאוְוסְקִי אֹהַב אַהֲבָה טְהוֹרָה,</p>
<p>“וְעִבְרִיָּה אָנֹכִי… וְאַהֲבָתְךָ בִּי בֹעָרֶת”..</p>
<p>“אַל תִּדְאָגִי בִתִּי! דְּעִי דָּתֵךְ נַצָּרֶת”!..</p>
</blockquote>
<h2>34.</h2>
<blockquote>
<p>"וָאַתְּ לֹא בִתִּי! אֲנִי לֹא הוֹלַדְתִּיךְ!</p>
<p>"בִּהְיוֹתֵךְ בַּת שָׁנָה בַּיַּעַר שָׁם מְצָאתִיךְ,</p>
<p>"עֵד צֶלֶב הַזָּהָב… וְעֵדָה הַמְּגִלָּה…</p>
<p>“הַבִּיטִי וּרְאִי… קִרְאִי בָהּ כָּל מִלָּה!”</p>
</blockquote>
<h2>35.</h2>
<blockquote>
<p>“שְׁמִי וַואנְדִי” הִיא מִשְׁתָּאָה מִלֵּלָה,</p>
<p>“דָּתִי דָתְךָ עַמִּי עַמְּךָ הֶאָח דּוֹדִי”!</p>
<p>“וָאַתְּ תֶּאֱהָבִינִי! יַד אֵל זֹאת חוֹלֵלָה”,</p>
<p>קוּמִי וּלְכִי יָפָתִי אַתְּ עָשְׁרִי וְהוֹדִי".</p>
</blockquote>
<h2>36.</h2>
<blockquote>
<p>וּמַה יֹאמַר יִשְׂרָאֵל? "זֹאת פְּעֻלַּת הַהַשְׂכָּלָה,</p>
<p>אֲשֶׁר בְּקֶרֶב לֵב רֶעכֶען כַּמַּיִם הִיא מָלְאָה,</p>
<p>וַיְנַהֵג בְּשִׁגָּעוֹן כָּל אָרְחוֹת הַחַיִּים".</p>
<p>“לֹא לָנוּ הַמִּשְׁפָּט יֵשׁ עַיִן רֹאֶה בַּשָּׁמַיִם..!”</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/44991">https://benyehuda.org/read/44991</a></div></body>