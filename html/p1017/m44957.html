<h1>רעיון לב!</h1>
עזרא גולדין
<body align="right" dir="rtl"><div align="right" dir="rtl"><!DOCTYPE html>
<body>
<h2>1.</h2>
<blockquote>
<p>עֵת מַחְשְׁבוֹת יָהּ לַחֲשׁוֹב כִּי אֶכְסָפָה,</p>
<p>וּבְרַעְיוֹן מַזְהִיר הַחֲיוֹת בִּי הַמֹּחַ,</p>
<p>וּבַהֲלָךְ נֶפֶשׁ מַחֲשָׁבָה מְאֹד יָפָה,</p>
<p>לִבְרֹא בְצַלְמָהּ כִּי יֵשׁ בִּי כֹּחַ,</p>
<p>עַל כְּרוּב דִּמְיוֹנִי מִי אָז רֹכָבֶת?…</p>
<p>אַתְּ הִיא יָפָתִי… אַתְּ הִיא נֶאֱהָבֶת!</p>
</blockquote>
<h2>2.</h2>
<blockquote>
<p>עֵת לְפֶסֶל הַיֹּפִי כִּי לִכְרַע אֶחְפֹּצָה,</p>
<p>לְאֵשֵׁת הָאָרֶץ שׁוֹשַׁנַּת גַּן הַחַיִּים…</p>
<p>בֵּין צַלְמֵי שְׂפַת חוֹל עַל תַּבְנִית הַמְּלִיצָה,</p>
<p>לִשְׂבַּע בָּרֹאֶה כִּי יִכְלוּ הָעֵינַיִם…</p>
<p>נֶגֶד עֵינֵי רוּחִי אָז מִי זֹאת נִצָּבֶת?…</p>
<p>אַתְּ הִיא תַּמָּתִי… אַתְּ הִיא נֶאֱהָבֶת!</p>
</blockquote>
<h2>3.</h2>
<blockquote>
<p>עֵת בְּכָל חֹם הַלֵּב לֶאֱהוֹב אֶתְאַוֶּה,</p>
<p>נֶפֶשׁ יְקָרָה אֵשׁ נְעוּרִים בָּהּ בּוֹעֶרֶת,</p>
<p>וּמַעְיַן הַחַיִּים בָּהּ יַשְׁקֶה יְרַוֶּה,</p>
<p>אֶת לִבִּי הַיָּבֵשׁ אֶת נַפְשִׁי הַנִּחֶרֶת,</p>
<p>הָבִין לֵב אִשָּׁה –כִּי אֶחְפּוֹץ־ הַמַּחֲשָׁבֶת,</p>
<p>אֶת מִי אָז אֶקְרָא? אַךְ אוֹתָךְ נֶאֱהָבֶת!</p>
</blockquote>
<h2>4.</h2>
<blockquote>
<p>וְעֵת בְּיָדוֹ הַקַּרָה מָוֶת מְרַצֵּחַ,</p>
<p>כִּי יְקַפֵּד כָּאוֹרֵג חוּט חַיָּתִי,</p>
<p>וְרִגְבֵי הַקֶּבֶר כִּי יִתְּנוּ לִי מָנוֹחַ,</p>
<p>מֵעָקַת הַחַיִּים וַתִּפְרַח נִשְׁמָתִי…</p>
<p>אִם אַךְ אָז יִזְכּוֹר גֶּבֶר אֶרֶץ נוֹשָׁבֶת</p>
<p>אֶת מִי אָז אֶזְכּוֹרָה? אַךְ אוֹתָךְ נֶאֱהָבֶת!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/44957">https://benyehuda.org/read/44957</a></div></body>