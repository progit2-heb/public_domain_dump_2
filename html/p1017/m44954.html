<h1>בשׂעפים מחזיונות ליל</h1>
עזרא גולדין
<body align="right" dir="rtl"><div align="right" dir="rtl"><!DOCTYPE html>
<body>
<h2>1.</h2>
<blockquote>
<p>בַּלַּיְלָה הַזֶּה בְּנוּחִי מֵעֲמַל הַיּוֹם,</p>
<p>אֵל אַדִּיר וְנָאוֹר נִרְאָה לִי בַּחֲלוֹם,</p>
<p>וַיֹּאמֶר “שְׁאַל בְּנִי וְאֶתֵּן” – וַתְּהִי בַּקָּשָׁתִי.</p>
<p>לֹא עֹשֶר וְכָבוֹד לֹא יָמִים אֲרוּכִים,</p>
<p>לֹא חֵן טוֹב וָיֹפִי מַשְׂאוֹת שָׁוְא וּמַדּוּחִים,</p>
<p>אַךְ לְהָרִיק רוּחַ קֹדֶשׁ עַל בַּת שִׁירָתִי.</p>
</blockquote>
<h2>2.</h2>
<blockquote>
<p>וּבַלַּיְלָה הַשֵּׁנִי עֵת תֶּעֱרַב עָלַי שְׁנָתִי,</p>
<p>אִם יֵרָאֶה אֵלַי אֵלִי וְיִשְׁאַל בַּקָּשָׁתִי,</p>
<p>לֵאמֹר: “שְׁאַל מָה בְּנִי וְאָנֹכִי אֶתֵּנָה”.</p>
<p>לֹא אֶשְׁאַל רוּחַ קֹדֶשׁ, רָם עַל כָּל רָמִים!</p>
<p>רִבּוֹנוֹ שֶׁל עוֹלָם אֹמַר, חֵי הָעוֹלָמִים!</p>
<p>תֶּן לִי קֹדֶשׁ קֳדָשִׁים, תֶּן לִי אֶת – “יוֹנָה”.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/44954">https://benyehuda.org/read/44954</a></div></body>