<h1>[בְּעֹמֶק הַיָּם]</h1>
דוד הופשטיין / יהודה גור־אריה
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּעֹמֶק הַיָּם הֶעָמֹק בְּיוֹתֵר,</p>
<p>גַּם שָׁם,</p>
<p>מְקוֹם בּוֹ הַשֶּׁמֶשׁ הַכֹּל־יְכוֹלָה,</p>
<p>לִשְׁלֹט אַף אֵינֶנָּה חוֹשֶׁבֶת,</p>
<p>מְקוֹם שָׁם רוֹבְצִים</p>
<p>רְבָדִים רְבָדִים</p>
<p>שֶׁל מַיִם־פְּלָדָה,</p>
<p>נָחִים מְנוּחַת־מָוֶת;</p>
</blockquote>
<blockquote>
<p>בְּבֵית־הָעָלְמִין הֶחָשׁוּךְ שָׁם,</p>
<p>בֵּין שִׁלְדֵי־אֳנִיּוֹת –</p>
<p>עֲרֵמוֹת שֶׁל קְבָרִים</p>
<p>בִּדְמָמָה עֲמֻקָּה;</p>
</blockquote>
<blockquote>
<p>שָׁם –</p>
<p>מְקוֹם שֶׁהָאֶבֶן הַכְּבֵדָה בְּיוֹתֵר</p>
<p>(חוֹצָה בִּמְהִירוּת אֶת דַּרְכָּהּ)</p>
<p>דַּ"שׁ אָפֵל מְבִיאָה</p>
<p>מִן הָאוֹר הָרָחוֹק,</p>
<p>דַּ"שׁ אִלֵּם מִמִּשְׂחַק הַגַּלִּים,</p>
<p>מִתְחַדֵּשׁ אֶלֶף פַּעַם</p>
<p>בִּימֵי רוּחוֹת,</p>
<p>בְּיָמִים שֶׁל קְרָבוֹת,</p>
<p>עֵת מֵעַל פְּנֵי הַיָּם</p>
<p>הַר עַל הַר מְטַפֵּס;</p>
<p>אַף שָׁם</p>
<p>הַחַיִּים בָּנוּ לָהֶם קֵן.</p>
<p>יְצוּרִים שָׁם חַיִּים</p>
<p>כְּעוּרִים לְהַפְלִיא,</p>
<p>יָפִים לְהַפְלִיא;</p>
<p>וְיוֹתֵר מִשֶּׁאָנוּ</p>
<p>קְשׁוּרִים לַאֲוִיר,</p>
<p>לָאוֹר הַטָּהוֹר וְהַזָּךְ –</p>
<p>הֵם בְּלַחַץ הַמַּעֲמַקִּים</p>
<p>וְחֶשְׁכַּת הַקְּבָרִים</p>
<p>בְּקֶשֶׁר חָזָק הֲדוּקִים.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/35400">https://benyehuda.org/read/35400</a></div></body>