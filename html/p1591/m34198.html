<h1>יָמִים לְמַתָּנוֹת</h1>
שלמה הלוי מבורגוס
<body align="right" dir="rtl"><div align="right" dir="rtl"><!DOCTYPE html>
<body>
<p>שיר מתוך אגרת לדון מאיר אלגואדיש: המחבר שלח אותה אליו בהיותו אסור באנגליה בימי חג הפורים.</p>
<h2>געגועים לידיד.</h2>
<blockquote>
</blockquote>
<blockquote>
<p>יָמִים לְמַתָּנוֹת וּמָנוֹת נוֹעֲדוּ / לַחְזוֹת בְּחֵן נוֹתֵן בְּכוֹס הָעַיִן –</p>
<p>רָחְקוּ מְיֻדָּעַי וּמָנוֹתָם, וְאֵין / אֶבְיוֹן לְמַתָּנוֹת וְאָדָם אַיִן!</p>
<p>אִלּוּ מְקוֹם כֻּלָּם יְדִידִי אֶפְגְּשָׁה – / בּוֹ אֶמְצְאָה נֹחַם כְּהֶרֶף עַיִן:</p>
<p>הוּא דוֹד תְּמוּרָתוֹ וְעֶרְכּוֹ נֶעְדְרוּ / מִיּוֹם בְּרֹא תֵבֵל וְיֵשׁ מֵאַיִן.</p>
<p>קֹדֶם לְהֵעָדְרוֹ בְּמַיִם שֻׁטְּפוּ / דּוֹרוֹת אֱנוֹשׁ קֵינָן וְתוּבַל קַיִן</p>
<p>לוּלֵי יְסוֹד עוֹלָם נְטָעוֹ – מִפְּנֵי / מַבּוּל יְצוּרִים חָרְדוּ עַדַּיִן!</p>
<p>גַּם הוּא יְצָאַנִי וְנַפְשִׁי יָצְאָה / עִמּוֹ בְּבוֹא הַיּוֹם אֱלֵי הָעַיִן,</p>
<p>שִׂמְחָה וְגִיל מִן הַמְּסִבָּה נֶאְסְפוּ / שֶׁמֶשׁ סְעוּדָתִי סְתוּם הָעַיִן –</p>
<p>אַף כִּי בְזִכְרוֹנוֹ לְבַד אִנָּחֲמָה, / תַּרְתִּי בְלִבִּי לִמְשֹׁךְ בַּיַּיִן!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34198">https://benyehuda.org/read/34198</a></div></body>