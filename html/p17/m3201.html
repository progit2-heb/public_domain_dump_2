<h1>אַלּוֹן בָּכוּת</h1>
אברהם גולדפדן
<body align="right" dir="rtl"><div align="right" dir="rtl"><!DOCTYPE html>
<body>
<p>עַל מות הרב הגדול, נזר ראשנו, מורנו ומדריכנו מו"ה <strong>יעקב אייכענבוים</strong> ה' יחונן עפרו.</p>
<blockquote>
<p>הִתְאַזְּרוּ וָחֹתּוּ כָּל חַכְמֵי-אָרֶץ,</p>
<p>חִרְדוּ גַּם אַתֶּם כָּל יִקְרֵי-הָעֵרֶךְ,</p>
<p>כִּי גַּם בְּאֹהֶל צַדִּיק שׁוֹט יִפְרָץ פָּרֶץ!</p>
<p>יִלְעַג לְנָּקִי, לֹא יַחֲשׁוֹב תְּמִים דֶּרֶךְ,</p>
<p>אַחַת הִיא, עַל כֵּן גָּזַרְתִּי אֹמֶר:</p>
<p>אַךְ הֶבֶל כָּל אָדָם שׁוֹכֵן בֵּית חֹמֶר.
</p>
</blockquote>
<p><strong>מקהלה</strong></p>
<blockquote>
<p>וּבְמַר חֶלְקֵנוּ</p>
<p>נִסְפּוֹק כַּפָּיִם,</p>
<p>תֵּרַדְנָה עֵינֵינוּ</p>
<p>פַּלְגֵי מָיִם.
הוֹי כּוֹכָב יַעֲקֹב הוֹי מָאוֹר עֵינֵינוּ,</p>
<p>אֵיכָה אָסַף נָגְהוֹ בַל עוֹד יוֹפִיעַ,</p>
<p>נִדְמָה כַשַּׁחַר חִישׁ גָּז מִשָּׁמֵינוּ,</p>
<p>אָבַד – וּמֵעָל לִשְׁחָקִים יַרְגִּיעַ,</p>
<p>חָלַף לוֹ – עֵין בָּשָׂר עוֹד לֹא תְשׁוּרֶנּוּ,</p>
<p>שָׁם שׁוֹכֵן שְׁחָקִים, פֹּה יַעֲקֹב אֵינֶנּוּ,
</p>
</blockquote>
<p><strong>מקהלה</strong></p>
<blockquote>
<p>אֵינֶנּוּ אֵינֶנּוּ</p>
<p>עָלָה שָׁמָיִם,</p>
<p>תִּזַּלְנָה עֵינֵינוּ</p>
<p>פַּלְגֵי מָיִם.
אַיֵּה יַעֲקֹב אָחַז בַּעֲקֵב אִוֶּלֶת,</p>
<p>מִבְּלִי תֵּת לִירוֹת חִצֶּיהָ בְּלִבֵּנוּ?</p>
<p>אֵי אַלּוֹן בּוֹ קִנְּנָה נֶפֶשׁ מַשְׂכֶּלֶת,</p>
<p>וּבְצִלּוֹ חָמְדָה שֶׁבֶת גַּם נַפְשֵׁנוּ?</p>
<p>הָהּ עָלָה הַכּוֹרֵת בַּחֲרוֹן אַפֵּהוּ,</p>
<p>הִשְׁחִית עֵץ בְּלַחֲמוֹ, אַלּוֹן עִם פִּרְיֵהוּ.
</p>
</blockquote>
<p><strong>מקהלה</strong></p>
<blockquote>
<p>וּבַל יִשָּׁמַע שִׁירֵנוּ,</p>
<p>מִבֵּין עֳפָאִים,</p>
<p>תֵּרַדְנָה עֵינֵינוּ</p>
<p>פַּלְגֵי מָיִם.
גַּם אַתְּ שְׂפַת-עֵבֶר, הִתְפַּלְּשִׁי בָאֵפֶר!</p>
<p>אַל תִּתְּנִי דֳמִי לָךְ, סִפְקִי כַפַּיִךְ;</p>
<p>כִּי זֶה דוֹדֵךְ מִדּוֹד, נוֹתֵן אִמְרֵי שֶׁפֶר,</p>
<p>הָלַךְ לָנֶצַּח לֹא יָשׁוּב אֵלַיִךְ,</p>
<p>עָזַב יַעֲקֹב בֵּית-חֹמֶר, גֵּווֹ – קָבֶר,</p>
<p>רוּחוֹ דָאָה עָל, אֶל אֵל נָשָׂא אָבֶר.
</p>
</blockquote>
<p><strong>מקהלה</strong></p>
<blockquote>
<p>וּבְקִירוֹת לִבֵּנוּ</p>
<p>יָגוֹן כִּפְלַיִם,</p>
<p>תִּזַּלְנָה עֵינֵינוּ</p>
<p>פַּלְגֵי מָיִם.
</p>
</blockquote>
<blockquote>
<p>הִנָּשְׂאוּ פִּתְחֵי עוֹלָם שַׁעֲרֵי נֵצַח!</p>
<p>תָּבוֹא נֶפֶשׁ צַדִּיק אֱמוּנִים שׁוֹמֶרֶת,</p>
<p>פָּנַיִךְ יְקַדֵּם אֵל וִישָׁקֵךְ מֶצַח,</p>
<p>וּכְנַפְשׁוֹת חֲסִידָיו גַּם אַתְּ תִּשְׂאִי עֲטֶרֶת;</p>
<p>לְכִי עֲדִינָה, שׁוּבִי שׁוּבִי לִמְנוּחָיְכִי!</p>
<p>לִינִי בְּצֵל שַׁדַּי כִּי גָּמַל עָלָיְכִי.
</p>
</blockquote>
<p><strong>מקהלה</strong></p>
<blockquote>
<p>וּתְחִנָּתֵנוּ</p>
<p>הַעֲלִי שָׁמָיִם,</p>
<p>עֵת תֵּרַדְנָה עֵינֵינוּ</p>
<p>דְּמָעוֹת כַּמָּיִם.</p>
</blockquote>
<p>נדפס ב“המליץ” נו' 15 שנה שניה 1862.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/3201">https://benyehuda.org/read/3201</a></div></body>