<h1>נגינה וכלי זמר במקרא</h1>
שלמה רובין
<body align="right" dir="rtl"><div align="right" dir="rtl"><!DOCTYPE html>
<body>
<h2>אל הקורא</h2>
<p>זה כשמונים שנה הופיע הבאור על ספר תהלים בתרגום הרמבמ“ן מאת החכם ר' יואל
בריל עם מבוא גדול ורחב ידים, שבו הוא מתהלך ברחבה על כל מיני השירים
והנגינות ועל כלי הזמר בתנ”ך לפי ספרי חכמי ישראל והאומות<a class="footnote" href="#fn:1" id="fnref:1" title="see footnote"><sup>1</sup></a>, והוא מונה
את כלי הזמר בפרוטרוט, לכלם בשם יקרא, ומבאר תשמישם וצורתם ומקומם בספרי
הקדש. כ"ז מלאכה גדולה ונכבדה.</p>
<p>אמנם במשך העת בינתים נשתרבבה החקירה על הנושא הזה, נתרבו ונזקקו המקורים
והספרים, כמו הקונטרס של Gressman (שרוב דברי לפי חקירותיו). לכן באתי בזה
להשלים הענין היקר הזה, לפי חפש מחופש הבלשנים האחרונים, בתוספת איזו הערות
צדדיות לרגלי החקירה הזאת.</p>
<h2>חלק ראשון.</h2>
<h3>פרק ראשון: המוזיקה סגולת עמנו</h3>
<p><strong>א.</strong></p>
<p>המוזיקה, שהיא – אם נדבר בלשון התלמוד – חכמה ומלאכה גם יחד בין בזמר בקול
ובין בנגון על כלים, התנהלה באומתנו מימות עולם ושנות דור ודור והיתה לה
לסגולה, עד שגם פזמוני נגוני תפלותינו נקראים בפי המון העם “מסיני-נגון”,
כאלו נתנו הנגונים האלה למשה בהר סיני, ובאמת יש בשיח המוני הזה איזה
קורטוב של אמת, שכן מצינו כי התפלות והתשבחות והתחנות<a class="footnote" href="#fn:2" id="fnref:2" title="see footnote"><sup>2</sup></a>, שנאספו בספר
תהלים, מסומנות בשמות מזמורים ונגינות בע"פ או בכל מיני כלי זמר, שנודעו
בימים ההם, ובמזמור האחרון קורא המתפלל להלל את ה' בכל שלשת מיני כלי זמר,
שהם בנימין או במיתרים (Saiteninstrumente), בתקיעה (Blaseinstrumente)
ובהכאה (Schlaginstrumente<a class="footnote" href="#fn:3" id="fnref:3" title="see footnote"><sup>3</sup></a>), ויחסו כל המזמורים האלה אל דוד המלך, שהיה
בנעוריו (כדרך כל הרועים) יודע נגן, ושוקד על המוזיקה – כפי הנראה – גם
בבואו בימים<a class="footnote" href="#fn:4" id="fnref:4" title="see footnote"><sup>4</sup></a>.</p>
<p><strong>ב.</strong></p>
<p>דרך כל אנשי ארץ הקדם בקראם בספר להשמיע קול נגון, ובני עמנו אוהבי הנגינה
מצוינים במנהג הזה מימי קדם עד היום הזה, בקראם בכל שבוע פרשת התורה שנים
מקרא ואחד תרגום, ובקריאת התורה עם ההפטרות בבתי כנסיות, לזמר בנגון מיוחד
לתורה בלבד ולהפטורה בלבד ולמגלת אסתר בלבד ולמגלת איכה בלבד, הכל לפי
הטעמים (כעין Noten במוזיקה), הנקראים <strong>נגינות</strong>, המסומנים בכל מלה בספרי
תנ"ך.</p>
<p><strong>ג.</strong></p>
<p>לעם ישראל בימים הקדמונים היתה המוזיקה נחיצת החיים הרוחניים, כמו מרעה צאן
ובקר נחיצת החיים הגשמיים, שכן נזכרו שניהם במסורת התורה בחדא מחתא, כי
יָבָל היה אבי יושב אהל ומקנה, היינו רועי צאן ובקר, ואחיו יוּבָל<a class="footnote" href="#fn:5" id="fnref:5" title="see footnote"><sup>5</sup></a> היה
אבי (הממציא) כלי זמר, כנור ועוגב, ויש בזה רמז, כי התחלת המוזיקה יצאה מאת
הרועים, המשתעשעים בנגינות במשך זמן שבתם בשדה המרעה בידים ריקניות, והם
שרים ומנגנים על אבוב וחלילים, כדי למלאות את השעה הארוכה להם, כמו דוד מלך
ישראל, שהיה בנעוריו רועה ומנגן על כלי זמר.</p>
<p><strong>ד.</strong></p>
<p>גם קנים הגה והי נשמעו בקול נגינה, כמו שמצינו אצל בת יפתח<a class="footnote" href="#fn:6" id="fnref:6" title="see footnote"><sup>6</sup></a> והספד על
המת היה בזמירות תוגה, כמו קינת דוד על שאול ויהונתן<a class="footnote" href="#fn:7" id="fnref:7" title="see footnote"><sup>7</sup></a> וקינות הנביא
ירמיהו במגלת איכה, וביחוד קינתו על יאשיהו<a class="footnote" href="#fn:8" id="fnref:8" title="see footnote"><sup>8</sup></a>.</p>
<p><strong>ה.</strong></p>
<p>ביחוד היו נשים, לא לבד מקוננות כנ"ל, כי אם גם משוררות ושרות בשירי נצחון
על האויבים, כמו מרים אחות משה<a class="footnote" href="#fn:9" id="fnref:9" title="see footnote"><sup>9</sup></a> והנשים המשחקות על נצחון שאול ודוד על
הפלשתים<a class="footnote" href="#fn:10" id="fnref:10" title="see footnote"><sup>10</sup></a>, וכלי הזמר שלהן היה ביחוד התוף<a class="footnote" href="#fn:11" id="fnref:11" title="see footnote"><sup>11</sup></a>.</p>
<p><strong>ו.</strong></p>
<p>ככה היתה המוזיקה שכיחה ורגילה לכל עת מצוא ולכל זמן שמחה ומועדים, ברצותם
לכבד איש נכבד בבואו ובצאתו, הריעו בקולות מוזיקה, כמו שאמר לבן
ליעקב<a class="footnote" href="#fn:12" id="fnref:12" title="see footnote"><sup>12</sup></a>.</p>
<p><strong>ז.</strong></p>
<p>המוזיקה היתה חביבה כ"כ בישראל, עד שחשבו לרפאות בה מרה שחורה ורוח רעה,
שהבעיתה את שאול המלך<a class="footnote" href="#fn:13" id="fnref:13" title="see footnote"><sup>13</sup></a>, והביאו אליו את הנער דוד יודע נגן, ועמד לפניו
בכנורו<a class="footnote" href="#fn:14" id="fnref:14" title="see footnote"><sup>14</sup></a>.</p>
<p><strong>ח.</strong></p>
<p>כפי הנראה מכתובים היו כמעט כל בני העם ישראל יודעי נגלעל כל מיני כלי זמר,
ולעת מצוא, כמו בלוית ארון הקדש, היו <strong>כלם</strong> מנגנים<a class="footnote" href="#fn:15" id="fnref:15" title="see footnote"><sup>15</sup></a>.</p>
<h3>פרק שני: המוזיקה הדתית</h3>
<p><strong>א.</strong></p>
<p>מלבד מזמורי ספר תהלים, שהיו תפלות בקול זמרה ובנגינות על כלי זמר כנ"ל,
היו משוררים ומנגנים מיוחדים בעבודות בית המקדש לאלקים<a class="footnote" href="#fn:16" id="fnref:16" title="see footnote"><sup>16</sup></a>.</p>
<p><strong>ב.</strong></p>
<p>המלך דוד העמיד באהל ארון האלקים ארבעת אלפים משוררים ומנגנים<a class="footnote" href="#fn:17" id="fnref:17" title="see footnote"><sup>17</sup></a> במצבם
תחת המנצחים מלמדי השיר<a class="footnote" href="#fn:18" id="fnref:18" title="see footnote"><sup>18</sup></a> והיו ביניהם גם נשים<a class="footnote" href="#fn:19" id="fnref:19" title="see footnote"><sup>19</sup></a>. והמלך שלמה הוסיף
לפאר את חבר הלוים המשוררים<a class="footnote" href="#fn:20" id="fnref:20" title="see footnote"><sup>20</sup></a>. ומלכי יהודה אחריהם החזיקו בסדר המשוררים
והמנגנים<a class="footnote" href="#fn:21" id="fnref:21" title="see footnote"><sup>21</sup></a>.</p>
<p><strong>ג.</strong></p>
<p>ביחוד היה השופר והחצוצרה לאות אמצעי בין ה' ובין ישראל, להעיר ולעורר
זכרון ישראל לפני האלקים בימים מיועדים לכך<a class="footnote" href="#fn:22" id="fnref:22" title="see footnote"><sup>22</sup></a>, כמו בחגים ובמועדים<a class="footnote" href="#fn:23" id="fnref:23" title="see footnote"><sup>23</sup></a>.
השופר היה להם כלי-זמר<a class="footnote" href="#fn:24" id="fnref:24" title="see footnote"><sup>24</sup></a>. במשנה נזכרת תקיעה בחצוצרות בנסוך היין בעולת
התמיד.</p>
<h3>פרק שלישי: המוזיקה הנבואית</h3>
<p><strong>א.</strong></p>
<p>המוזיקה הוא כשרון רוח גבוהה ממקור הכח המדמה שבאדם, כמו השירה והדת
והנבואה. הקדמונים אצל כל העמים סברו, כי המוזיקה היא מתת האלהים ורוח קדשו
כמו הנבואה, לדעתם הנבואה והמוזיקה אחיות הנה, באשר ממקור אחד תלכנה.
בשיחות היונים הקדמונים היה אירפעאוס המנגן הנפלא גם חכם מתנבא, וכן אצל
הפעניקים (שהיו אוהבי המוזיקה) היה קינגראס, המנגן המשורר היותר נפלא, גם
כהן ונביא, וכן היו בנותיו (Kinnyraden).</p>
<p><strong>ב.</strong></p>
<p>השרש <strong>נבא</strong> בעברית איננו מורה הגדת עתידות בלבד, כי גם שיר ונגינות זמרה.
ביחוד שם התאר “התנבּא” הוא משורר ומזמר, כנזכר כ“פ בדה”א כ“ה. המשוררים
הנ”ל בעבודת המקדש, שהיו משבט לוי, היו <strong>נביאים</strong><a class="footnote" href="#fn:25" id="fnref:25" title="see footnote"><sup>25</sup></a> והמנצח (דיריגענט)
שלהם, <strong>הימן</strong> נקרא <strong>חוזה</strong><a class="footnote" href="#fn:26" id="fnref:26" title="see footnote"><sup>26</sup></a>. הרי כי אומנות המוזיקה ורוח הנבואה אחת
היא. המנגן האמן “המבין” האמתי הוא <strong>נביא</strong> בעל רוח הקדש, ונגינותיו
מעוררות בקרבו ובקרב השומעים רעיונות עתידות משמחי לב ונפש גם יחד, וקולו
הוא הגיוני בת קול מן השמים, החרותים במכתב אלהים על רשמי פניו, כי יערה
עליו רוח ממרומים, כמו הנביא המתנבא ג"כ ברוח שירה וחרוזי נגינות, כאשר
תתקפהו רוח האלהים.</p>
<p><strong>ג.</strong></p>
<p>סגנון נבואת משוררי כלי-זמר ההם נקרא “משא” (שר"ל שיר וזמר), מלה שגורה בפי
המתנבאים לא בזמר, כי אם בשירי מליצה, מלשון “וישא משלו” “ונשאת המשל”.
ובעבורה התקוטט הנביא ירמיהו עם אנשי לצון בירושלים (ובהם גם כהן ונביא)
בהתלוצצם על המבטא “משא ה'” בפי הנביאים, כאלו היה להם דבר ה' <strong>משא</strong>
וסבל. וירמיהו קרא להם “אתם המשא” ולא דבר ה' הוא <strong>משא</strong> (ירמיהו כ“ג ל”ג
– ל"ט). אכן בעצם המלה הזאת השתמשו גם המתנבאים בזמרה ובשירה<a class="footnote" href="#fn:27" id="fnref:27" title="see footnote"><sup>27</sup></a> והמנצח
עליהם (דיריגענט) נקרא “שר המשא”<a class="footnote" href="#fn:28" id="fnref:28" title="see footnote"><sup>28</sup></a> והמלה <strong>משא</strong> הורה לא להרים סבל
עבטיט, כי אם להרים ראש ברוח שירה וזמרה. אבל כותבי דברי הימים האחרונים
שגו להבין את המלה הזאת כפשוטה בהוראת <strong>סבל</strong> ו“שר המשא” הנ"ל היה להם
ממונה על נושאי סבל, ובכן נמצא, כי הלוים המשוררים והמנצחים על מזמורי כלי
זמר הפקדו בבנין בית המקדש של שלמה, להיות משגיחים על עושי המלאכה והעבודה
של הבנין<a class="footnote" href="#fn:29" id="fnref:29" title="see footnote"><sup>29</sup></a>. אמנם באמת המלה <strong>משא</strong> בעצמה איננה מורה בלבד <strong>הגבה</strong>
הסבל <strong>והסבל</strong> בעצמו, כי גם <strong>הרמת</strong> הראש לשירה <strong>גבוהה</strong> בזמרות ובקינות
ובתפלות, ולבסוף על <strong>הנגינה</strong> בעצמה.</p>
<p>ובכן נראה, כי נבואה ומוזיקה מתלכדות ולא תתפרדנה, ונמצא כי המזמור הראשון
בספרי קדשנו (לפי הבקרת ההיסטורית) היא שירת דבורה <strong>הנביאה</strong>, אשר בזמרת
שירתה העירה את רוח <strong>ברק</strong> ואנשיו, להלחם בעד ישראל<a class="footnote" href="#fn:30" id="fnref:30" title="see footnote"><sup>30</sup></a> וכמוה עשתה
<strong>הנביאה</strong> מרים אחות משה בשירת הים<a class="footnote" href="#fn:31" id="fnref:31" title="see footnote"><sup>31</sup></a>.</p>
<p><strong>ד.</strong></p>
<p>הנביאים המיועדים ברוח קדשם לנבואה בלבד ולא התחנכו באומנות המוזיקה,
השתמשו בה כעין אמצעי להשרות עליהם רוח האלהים. כי כנודע בקשו הנביאים,
שעמדו על מדרגה נמוכה אמצעים שונים<a class="footnote" href="#fn:32" id="fnref:32" title="see footnote"><sup>32</sup></a>, להשפיע רוח האלהים על ראשם
ולנבאות. האמצעים ההם היו: תענית, מחולות בתנועות משונות, <strong>שתית
דבש</strong><a class="footnote" href="#fn:33" id="fnref:33" title="see footnote"><sup>33</sup></a>, ובראש האמצעים ההם היתה המוזיקה, ילידת רוח גבוהה. אכן באופן
הזה איננה אחות הנבואה, כי אם שפחתה. מזה להקת הנביאים, אשר פגע בהם
שאול<a class="footnote" href="#fn:34" id="fnref:34" title="see footnote"><sup>34</sup></a>. וכחה היה רב כ"כ עד כי לקולה התהוללו בני הנביאים ועמהם
שאול<a class="footnote" href="#fn:35" id="fnref:35" title="see footnote"><sup>35</sup></a> מלך ישראל. גם על הנביא אלישע נחה רוח האלהים לקול הנגינה בכלי
זמר<a class="footnote" href="#fn:36" id="fnref:36" title="see footnote"><sup>36</sup></a>.</p>
<h3>פרק רביעי: המחול הדתי<a class="footnote" href="#fn:37" id="fnref:37" title="see footnote"><sup>37</sup></a></h3>
<p><strong>א.</strong></p>
<p>המוזיקה כשם שהיא משפיעה על לרוח האדם בזעזועים ובהתנועעות (עקסטאזע),
לעורר כונתו בתפלה ולהשרות עליו רוח אלהים בנבואה, כך היא משפיעה על לגופו,
לפזז ולכרכר בתנועות ערוכות לפי מעלות הקולות בשיר ובזמרה, וזה נקרא
<strong>מחול</strong> (טאנץ). ערכי הקולות מענגים את האוזן, וערכי התנועות את העין,
המחול היא מוזיקה לעין, כמו המוזיקה שהיא מחול לאוזן.</p>
<p><strong>ב.</strong></p>
<p>אם המחול אצלנו <strong>חול</strong> לענג גשמי ורוחני לבני האדם, לא היה כן להעמים
הקדמונים ולאבותינו בני ישראל, שלהם קרא המשורר: “יהללו שמו במחול”, וכבר
לקחה מרים אחות משה את התוף בידה ותצאנה כל הנשים אחריה בתפים <strong>ובמחולות</strong>
בשירת הים בתודה לאלהים, ונאמר “הללוהו בתוף <strong>ומחול</strong>”<a class="footnote" href="#fn:38" id="fnref:38" title="see footnote"><sup>38</sup></a>.</p>
<p><strong>ג.</strong></p>
<p>ובכן היה המחול <strong>קדש</strong> ורמז אלוהי ודתי, והיו להם מחולות מחנים בתור עבודה
לאלהים<a class="footnote" href="#fn:39" id="fnref:39" title="see footnote"><sup>39</sup></a>, ותנועות הרקוד הורו על סודות כמוסים לשם שמים ולכבוד האלהים
או לאות נבואה ורוח הקדש<a class="footnote" href="#fn:40" id="fnref:40" title="see footnote"><sup>40</sup></a>. וזהו שמצינו בדוד המלך<a class="footnote" href="#fn:41" id="fnref:41" title="see footnote"><sup>41</sup></a> (ש"ב ו'), שהיה
מפזז ומכרכר לפני ארון האלהים, והוא חגור אפוד בד ככהן<a class="footnote" href="#fn:42" id="fnref:42" title="see footnote"><sup>42</sup></a>. ונראה שכשם
שהיו בעבודות האלהים משוררים ומנגנים מיוחדים כנ"ל, כך היו מסדרי המחולות
מיוחדים, והם נקראו “בני מחול” (מ"א ה'), שהיו חכמי קדם מפורסמים.</p>
<p><strong>ד.</strong></p>
<p>והיה המחול נהוג אצלם בלוית כל מועד נכבד ומקרא קדש ושמחת הקהל, שע“כ נקרא
המועד <strong>חג</strong><a class="footnote" href="#fn:43" id="fnref:43" title="see footnote"><sup>43</sup></a> משרש <strong>חגג</strong>, המורה רקוד ומחול, כמ”ש “יחוגו וינועו”
(תהלים ק"ז) וכן “אוכלים ושותים וחוגגים” (ש"א ל'), היינו מרקדים. ובמשנה:
“לא היו ימים טובים לישראל כט”ו באב ויוה“כ, שבהם יצאו בנות ישראל לחוגג
במחולות (תענית כ"ו) ע”ד (שופטים כ"א) “<strong>חג</strong> ה' בשלה… יצאו בנות שילה
לחול במחולות”.</p>
<p><strong>ה.</strong></p>
<p>גם בעבודת הקרבנות והמזבח נהגו במחולות והקפות לכבוד האלהים<a class="footnote" href="#fn:44" id="fnref:44" title="see footnote"><sup>44</sup></a>. המחול
הדתי היה בשני אופנים, אם בקפיצה ודלוג, שנקרא רקוד, או בסביבה הקפית
כחלילה חוזרת על רגלה, וה נקרא <strong>מכרכר</strong>, מלשון כר וככר, שהוא עגול וסבוב.
וכעין מחול כזה היו במקדש הקפות המזבח בחג<a class="footnote" href="#fn:45" id="fnref:45" title="see footnote"><sup>45</sup></a> ושאר המחול והרקוד, שהיו
עושים במקדש בשמחת בית השואבה.</p>
<p><strong>ו.</strong></p>
<p>החסידים הראשונים בעמנו הם התרופיים (Therapeuten), שהיו במצרים בימי בית
שני (כמו האיסיים (Essener) בארץ יהודה הנודעים בשם חסידים ראשונים),
שעליהם מספר פילון מאלכסנדריא (שהיה כפי הנראה חבר להם) בספרו De la vita,
כי באסיפתם בכנסיה שלהם רקדו במחולות ובכרכורים קדושים וכמוסים בסודות
תנועות צבאות השמים וכוכביהם במסלותם, וברוח גבוהה יותר על מעשי האלהים
במרומים<a class="footnote" href="#fn:46" id="fnref:46" title="see footnote"><sup>46</sup></a>. גם החסידים האחרונים שלנו בפולין נוהגים לרקד במחול קדוש
בעצימת עינים ובכרכורים משונים בכונה מיוחדת לשם שמים, הכל על פי מאמר
האגדה: עתיד הקב"ה לעשות מחול לצדיקים.</p>
<p><strong>ז.</strong></p>
<p>ככה היה המחול גם בעיני <strong>סוקראט</strong> חלק הדת בעבודת האלהים. והסופר הנודע
<strong>לוציאן</strong> בספרו על המחול אומר, כי המחול בעבודת האלהים הוא קדוש ואלוהי.
וכי המחול הרמזי נברא מששת ימי בראשית, וחולל העולם במחול היסודות באהבתם
ובתשוקתם זה לזה. סבוב הכוכבים ותקופות המזלות אך מחולות מחנים הם.</p>
<h2>חלק שני: כלי-זמר</h2>
<h3>פרק ראשון: כלי-נימין</h3>
<p><strong>א. נבל.</strong></p>
<p>השם <strong>נבל</strong> מורה בראשיתו כד של חֵמָר או עפר העשוי כעין בקבוק עם בטן
נפוח, שקורין קרוג בלעז. גם מורה בתבנית כזו על חמת מלא יין<a class="footnote" href="#fn:47" id="fnref:47" title="see footnote"><sup>47</sup></a> (שלויך),
כמו שהחמת היה מלא מים<a class="footnote" href="#fn:48" id="fnref:48" title="see footnote"><sup>48</sup></a>. ועש"ז נקראת גוית המת עם בטן נפוח <strong>נבלה</strong>
במשקל נקבה (בשם <strong>גויה</strong> בל"נ ברמז תשש כחה כנקבה)<a class="footnote" href="#fn:49" id="fnref:49" title="see footnote"><sup>49</sup></a>. כי הגוף הוא תיק
הנשמה, כמו <strong>נבל</strong> מלא יין וחמת מלא מים. ומכונה גם העב בצורתה הנפוחה
כחמת נבל<a class="footnote" href="#fn:50" id="fnref:50" title="see footnote"><sup>50</sup></a>.</p>
<p>בעבור דמות צורתו החיצונה נקרא גם כלי הזמר הזה בשם <strong>נבל</strong>, שחלף ובא ע“י
הפעניקים גם אל היונים בשם Nabla ואל הרומים בשם Neblum, ובל”א הוא Harfe.</p>
<p>לפי מסורת היונים היו הפעניקים, היינו הצידונים, שהמציאו את כלי הזמר הזה.
הצידונים היו מפורסמים כיודעי נגן.</p>
<p>על <strong>הנבל</strong> היו עשרה נימין או מיתרים (זאיטען) ונקרא מש"ז “נבל עשור” או
שנים עשר נימין לדעת יוסיפוס.</p>
<p>המזמרים על <strong>הנבל</strong> נקראים (פורטים על פי <strong>נבל</strong>" (עמוס ו' ה').</p>
<p><strong>ב. כִּנּוֹר.</strong></p>
<p>חלוקי דעות והשערות בקרב בלשנים וחוקרי קדמוניות ע"ד תבנית הכלי-זמר ושמושם
במקרא מוכיחים, כי אי אפשר לנו לעמוד על הדבר בברור גמור, והכלים האלה
מתודעים לנו רק בשמותיהם לפי חומר העץ שנעשו ממנו, ושמושם נכיר רק בכלל לפי
שלש מחלקותיהם, אם נחשבים לכלי-נימין או כלי תרועה או כלי הכאה, לפי ענין
הכתובים, שהם נזכרים בהם.</p>
<p>בבחינת השם <strong>כנור</strong> מצאו בלשנים את השם הזה בלשונות סורית וערבית ופרסית
בהוראה על מין עץ הנקרא אצלנו Lotos, הוא עץ חזק וקשה אשר לא ירקב, וממנו
נעשה הכנור ונקרא על שמו, כמו שנקרא בלשון יונית כלי-חליל (Flöte) בשם
Lotos, בשביל שנעשה מחמרו. הכנור נחשב לכלי נימין, כי הוכה ביד<a class="footnote" href="#fn:51" id="fnref:51" title="see footnote"><sup>51</sup></a>, והיה
כעין Zither אצלנו. במספ הנימין או המיתרים שלו השערות שונות, לדעת יוסיפוס
היו עשרה, אכן מין כנור בשמונה נימין נזכר ביחוד<a class="footnote" href="#fn:52" id="fnref:52" title="see footnote"><sup>52</sup></a>.</p>
<p>בימי הנביא ישעיהו השתמשו בכנור לבכי ולמספד<a class="footnote" href="#fn:53" id="fnref:53" title="see footnote"><sup>53</sup></a> ובמובן כזה מסרו הכנענים,
הם הפעניקים, את להשם כנור אל היונים, שהיה בלשונם לשם עצם Kinnora, וממנו
הפעל Kinnoramai בהוראת בכי ומספד.</p>
<p>בכנור השתמשו נערות משחקות ליד שערים וברחובות קריה (Chasonetten), להעיר
<strong>המון מעים</strong> ורגשי אהבים, היינו חגיגת רחמים ואהבת רחם<a class="footnote" href="#fn:54" id="fnref:54" title="see footnote"><sup>54</sup></a>. ובצרוף לזאת
מה שאמרנו לעיל, כי הכנענים, הם הפעניקים אנשי <strong>צור וצידון</strong>, היו חובבי
המוזיקה<a class="footnote" href="#fn:55" id="fnref:55" title="see footnote"><sup>55</sup></a>, נבין את הלעג המר, אשר שפך הנביא ישעיהו בחמתו על העיר
<strong>צור</strong> לעת מפלתה<a class="footnote" href="#fn:56" id="fnref:56" title="see footnote"><sup>56</sup></a>.</p>
<p>בארץ ישראל נמצאה העיר כנרת וסמוך לה ים כנרת (Genezareth) ומשערים בטעם
השם לפי שיושבי העיר הזאת עסקו הרבה במלאכת הכנור ובזמרתו, ויותר יתכן, כי
נקראת העיר ע"ש הגבור הנודע בעם הפעניקים<a class="footnote" href="#fn:57" id="fnref:57" title="see footnote"><sup>57</sup></a> כניר (Kinnyras), כעין שנמצא
על האי קפריסין (Kypern) עיר בשם כנריה (Kinnyreia), הגבור הזה נכבד כאלהים
על האי קפריסין ועל הר הלבנון. אמנם היותר נכון הוא טעם התלמוד מסכת מגילה
ז': כנרת זו גינוסר (Genezareth) ולמה נקרא שמה כנרת דמתיקי פרי כקלא
דכינרי.</p>
<p>המזמר בכנור נקרא “תופש כנור” (בראשית ד'). (<strong>תפש מורה</strong> על המשוש ביד,
כמ“ש “שממית בידים תתפש” (משלי ז'), שר”ל השממית המשמש על <strong>קיריה</strong>
<strong>בידיה</strong> או <strong>ברגליה,</strong> שהן כמו ידים, ומוסב בכתוב בראשית הנ“ל הפעל
<strong>תופש</strong> על הכנור כמ”ש ונגן בידו, ועל העוגב או החליל, שהתוקע ממשמש
באצבעותיו על הנקבים שבו, להרים או להשפיל את הקול.) או מנגל (ש“א ט”ז).</p>
<p><strong>ג. שבכא.</strong></p>
<p>כלי-זמר בנימין הנזכר בספר דניאל<a class="footnote" href="#fn:58" id="fnref:58" title="see footnote"><sup>58</sup></a> הוא שם עברי או ארמי, וטעם שמו מגזרת
שׂבָכָה המורה מכבר מעשה רשת, שכן הי חוטי הנימין שלו כעין כברה נמתחים
עליו.</p>
<p>גם את שם כלי-הזמר הזה הביאו הפעניקים אל היונים, ונקרא בלשונם בהוספת האת
m<a class="footnote" href="#fn:59" id="fnref:59" title="see footnote"><sup>59</sup></a> Sambuchy, ומשערים שגם בכתב סורסי היה כתוב שבוכא ע"מ אבובא.</p>
<h3>פרק שני: כלי-תקיעה</h3>
<p><strong>א. חלילים (Flöten).</strong></p>
<p>בשם <strong>חליל</strong> נקראו כלי התקיעה הנעשים מקנה <strong>חלל</strong> כמו אצלנו הנקרא פפייפע
בלעז. והיו מינים רבים ושונים, והמזמרים עליהם נקראו “חוללים”<a class="footnote" href="#fn:60" id="fnref:60" title="see footnote"><sup>60</sup></a>. לשם ה'
היה החליל ביחוד בקרב עולי רגל<a class="footnote" href="#fn:61" id="fnref:61" title="see footnote"><sup>61</sup></a>.</p>
<p>בהשתלשלות הוראות השרש <strong>זמר</strong> בלשון עברית נראה, כי החליל (פפייפע) היה
כלי-הנגון הראשון, אשר נודע להעברים: הפעל <strong>זמר</strong> הורה בראשונה על חתוך
וכריתת פרי מן העץ, והושאל אח"כ בשם <strong>זמורה</strong> על ענף כרות מאיזה עץ, שממנו
נעשה חליל ואבוב, והיה השם <strong>זמר, מזמור</strong> והפעל זמר להוראת נגינה וזמרה
בכלל. ובכתוב בראשית על יובל, שהיה <strong>אבי</strong> תופש כנור ועוגב מוסב <strong>אבי</strong>
ביחוד על <strong>עוגב</strong>, שהוא אבוב (פפייפע).</p>
<p><strong>ב. עוּגָב.</strong></p>
<p>היה כפי הנראה כלי-זמר נועד ביחוד לשירי <strong>עגבים</strong> ואהבים<a class="footnote" href="#fn:62" id="fnref:62" title="see footnote"><sup>62</sup></a>, ובדרך משל
על האהבה שבין ישראל והאלהים, נזכרו שירי אהבת העוגב גם בעבודת
האלהים<a class="footnote" href="#fn:63" id="fnref:63" title="see footnote"><sup>63</sup></a>.</p>
<p><strong>ג. מַשְׁרוֹקִיתָא.</strong></p>
<p>נזכר רק בספר דניאל, והיה מין חליל (פפייפע) בקול <strong>שריקה</strong> וצעקה, ומזה
שמו המורה צישען בלעז, פפייפען בל"א, משרש <strong>שרק</strong>, כמו שריקות עדרים.</p>
<p><strong>ד. שׁוֹפָר.</strong></p>
<p>השם מורה בלשונות שמיות “קרן עקום”, שזה תמונתו, ע“כ נקרא גם “קרן היובל”.
ולד”ק טעם השם מלשון “שופרא” משרש <strong>שפר</strong> המורה <strong>יופי</strong> בתמונה, ונעתק
להוראת <strong>יופי</strong> בקול<a class="footnote" href="#fn:64" id="fnref:64" title="see footnote"><sup>64</sup></a>.</p>
<p>המזמר על השופר נקרא <strong>תוקע</strong> או <strong>מריע</strong><a class="footnote" href="#fn:65" id="fnref:65" title="see footnote"><sup>65</sup></a>.</p>
<p><strong>ה. חצוצרה (Trompete).</strong></p>
<p>שמו מגזרת המרובע <strong>חצרצרה</strong>, ושרשו <strong>חצר</strong> מורה צר ומכווץ ומקומץ בצמצום
(עֶנג). כי כן היתה תמונת כלי-תקיעה הזה, צר וקמוץ מוציא קול צורח, תצלנה
אזני השומע. ומזה השם <strong>חצר</strong> למבוי שאינו מפולש, סגור בדפניו סביבו.</p>
<p>המזמרים על החצוצרות נקראו <strong>מחצצרים</strong> (דה“א ט”ו) בגזרת <strong>מרובעים</strong> כמו
משקל צלצלים, מנענעים, כי כפל המרובע מורה על צליל הקול.</p>
<p><strong>ו. קרן-היובל.</strong></p>
<p>השם “קרן היובל”<a class="footnote" href="#fn:66" id="fnref:66" title="see footnote"><sup>66</sup></a> הוא לדעת Gressmann כמו “קרן האַיל” והוא <strong>השופר</strong>
הנהוג אצלנו בחג התרועה הוא ראש השנה, והרבוי שלו הוא “שופרות יובלים”<a class="footnote" href="#fn:67" id="fnref:67" title="see footnote"><sup>67</sup></a>
והתוקע בו נקרא “מושך”<a class="footnote" href="#fn:68" id="fnref:68" title="see footnote"><sup>68</sup></a>. והיה כלי-זמר חשוב, עד שהממציא הראשון את
המוזיקה נקרא עש"ז “יובל” (בראשית ה').</p>
<h3>פרק שלישי: כלי-הכאה</h3>
<p><strong>א. מְצַלְתַּיִם (Zimbeln).</strong></p>
<p>היו שני (מזה רבוי הזוגי) פחים של מטיל או ברזל בתמונות חצאי מעגל, שהיו
מכים זה על זה, והשמיעו קול צולל, שממנו <strong>תצלנה</strong> אזני השומע. שרש השם
<strong>צלל</strong>, המורה שריקת קול מצלצל בכלי-זמר, ומזה גם המית הים בנפול בו מטיל
כבד<a class="footnote" href="#fn:69" id="fnref:69" title="see footnote"><sup>69</sup></a>. המזמרים על המצלתים נקראו “משמיעים”<a class="footnote" href="#fn:70" id="fnref:70" title="see footnote"><sup>70</sup></a>.</p>
<p><strong>ב. צֶלְצְלִים.</strong></p>
<p>גם הם כמו המצלתים היו פחים אם שרשרות, טבעות משקשקים ומקשקשים בהכאת כף
היד עליהם, ונראה שהיו ממינים שונים לפי הקולות שמוציאים: צלצלי שמע וצלצלי
תרועה (תהלים ק"ן), לפי קולות פשוטים <strong>שהשמיעו</strong> או קולות <strong>מתרועעים</strong>
כעין תרועה<a class="footnote" href="#fn:71" id="fnref:71" title="see footnote"><sup>71</sup></a>.</p>
<p><strong>ג. מְנַעֲנְעִים (Kastagnetten).</strong></p>
<p>היו כלי-זמר המוציאים קולותיהם לא ע“י הכאה, כי אם ע”י <strong>נענועים</strong> שהיו
טבעות של מתכת מקשקשים זע"ז והשמיעו צליל פעמונים.</p>
<p><strong>ד. תּוֹף.</strong></p>
<p>זמר על התופים (Handpauken), שהכו עליהם בכף היד או באצבעותיה. הנשים
המזמרות על התפים נקראו תופפות<a class="footnote" href="#fn:72" id="fnref:72" title="see footnote"><sup>72</sup></a>.</p>
<p><strong>שָׁלִישִׁים (Triangel).</strong></p>
<p>היו כלי-זמר בתמונות משולשים<a class="footnote" href="#fn:73" id="fnref:73" title="see footnote"><sup>73</sup></a> (Trigonen), ועל שלשת קצותם תלוים
פעמונים, ובסבוב חיש מהר נוגע צליל הפעמון האחד בצליל הפעמון השני, ומוציא
קולות בהרמוניה כחפץ המנענע.</p>
<div class="footnotes">
<hr/>
<ol>
<li id="fn:1">
<p>במספר חמש עשרה מאות (?) – גוזמא קתני! <a class="reversefootnote" href="#fnref:1" title="return to body"> ↩</a></p>
</li>
<li id="fn:2">
<p>השם <strong>תחנה</strong> היה בלשון ארמית הקדומה <strong>נחמתא</strong> (כי <strong>חנן ונחם</strong>
כמעט מושג אחד להם) וזו הכונה בתפלת <strong>קדיש</strong>: “לעילא מן כל ברכתא
ושירתא תשבחתא ונחמתא.” <a class="reversefootnote" href="#fnref:2" title="return to body"> ↩</a></p>
</li>
<li id="fn:3">
<p>“הללוהו בתקע שופר, הללוהו בנבל וכנור, הללוהו בתוף ומחול, הללוהו
במינים (בנימין) ועוגב, הללוהו בצלצלי שמע, הללוהו בצלצלי תרועה, <strong>כל
הנשמה</strong> (נשימת הרוח, שהוא מקור כל נגון וזמר בתנועות האויר) תהלל יה!” <a class="reversefootnote" href="#fnref:3" title="return to body"> ↩</a></p>
</li>
<li id="fn:4">
<p>כנזכר באגדת התלמוד: כנור היה תלוי למעלה ממטתו של דוד וכו'. <a class="reversefootnote" href="#fnref:4" title="return to body"> ↩</a></p>
</li>
<li id="fn:5">
<p>השם דומה אל יובל, שהוא שופר תרועה במוזיקה, ואל הלועז Apollo בשיחות
היונים, שהיה מנגן ומזמר. <a class="reversefootnote" href="#fnref:5" title="return to body"> ↩</a></p>
</li>
<li id="fn:6">
<p>שופטים י“א ”מימים ימימה תלכנה בנות ישראל לתנות (היינו הספד בקול
נגינה) לבת יפתח הגלעדי ארבעת ימים בשנה". <a class="reversefootnote" href="#fnref:6" title="return to body"> ↩</a></p>
</li>
<li id="fn:7">
<p>“בנות ישראל אל שאול בכינה” (ש"ב א'), שכן היו נשים מקוננות בהלוית
המת (ירמיה ט'). <a class="reversefootnote" href="#fnref:7" title="return to body"> ↩</a></p>
</li>
<li id="fn:8">
<p>“ויקונן ירמיה על יאשיהו ויאמרו <strong>כל השרים והשרות</strong> בקנותיהם על
יאשיהו” (ה“ב ל”ה). <a class="reversefootnote" href="#fnref:8" title="return to body"> ↩</a></p>
</li>
<li id="fn:9">
<p>“ותקח מרים הנביאה… את התוף בידה ותצאנה כל הנשים אחריה בתפים
ובמחולות”. <a class="reversefootnote" href="#fnref:9" title="return to body"> ↩</a></p>
</li>
<li id="fn:10">
<p>“ותצאנה הנשים מכל ערי ישראל לשיר והמחולות… בתפים ובשלישים” (ש“א
י”ח). <a class="reversefootnote" href="#fnref:10" title="return to body"> ↩</a></p>
</li>
<li id="fn:11">
<p>כמ“ש ”קדמו שרים אחר נוגנים בתוך <strong>עלמות תופפות</strong>" (תהלים ס"ט). <a class="reversefootnote" href="#fnref:11" title="return to body"> ↩</a></p>
</li>
<li id="fn:12">
<p>“ואשלחך בשמחה ובשירים בתוף ובכנור” (בראשית ל“א כ”ז). <a class="reversefootnote" href="#fnref:12" title="return to body"> ↩</a></p>
</li>
<li id="fn:13">
<p>“הנה נא רוח אלקים מבעתך… יבקשו איש יודע מנגן בכנור… ונגן בידו
וטוב לך” (ש“א ט”ז ט"ז). <a class="reversefootnote" href="#fnref:13" title="return to body"> ↩</a></p>
</li>
<li id="fn:14">
<p>“ולקח דוד את הכנור ונגן בידו ורוח לשאול… וסרה מעליו רוח הרעה”
(שם כ"ג). <a class="reversefootnote" href="#fnref:14" title="return to body"> ↩</a></p>
</li>
<li id="fn:15">
<p>כמ“ש (ש"ב ו') ”ודוד <strong>וכל בית ישראל</strong> משחקים לפני ה' בכל עצי
ברושים ובכנורות ובנבלים ובתפים ובמנענעים ובצלצלים". <a class="reversefootnote" href="#fnref:15" title="return to body"> ↩</a></p>
</li>
<li id="fn:16">
<p>“ויבדל דוד… לבני אסף והימן וידותון <strong>הנבאים</strong> בכנורות ובנבלים
ובמצלתים… על הודות והלל לה'” (דה“א כ”ה). <a class="reversefootnote" href="#fnref:16" title="return to body"> ↩</a></p>
</li>
<li id="fn:17">
<p>כמ“ש (דה“א כ”ג) ”ויהי מספרם ארבעת אלפים… להלל נבלים וכנורות
ומצלתים". <a class="reversefootnote" href="#fnref:17" title="return to body"> ↩</a></p>
</li>
<li id="fn:18">
<p>כמ“ד (שם כ"ה) ”מלמדי שיר לה' כל המבין מאתים שמונים ושמונה". <a class="reversefootnote" href="#fnref:18" title="return to body"> ↩</a></p>
</li>
<li id="fn:19">
<p>כמ“ש שם ”ויתן האלקים להמן בנים ארבעה עשר ובנות שלש <strong>כל אלה</strong> על
יד אביהם בשיר בית ה' במצלתים נבלים וכנורת לעבודת בית האלקים. <a class="reversefootnote" href="#fnref:19" title="return to body"> ↩</a></p>
</li>
<li id="fn:20">
<p>כמ“ש (דה"ב ה') ”והלוים המשוררים… מלובשים בוץ במצלתים ובנבלים
וכנורות". <a class="reversefootnote" href="#fnref:20" title="return to body"> ↩</a></p>
</li>
<li id="fn:21">
<p>כמ“ש (דה“ב כ”ט) ”בנבלים ובכנורות“. והמשוררים בני אסף על מעמדם”. <a class="reversefootnote" href="#fnref:21" title="return to body"> ↩</a></p>
</li>
<li id="fn:22">
<p>כמ“ש (במדבר י') ”והריעותם בחצוצרות <strong>ונזכרתם</strong> [“זכרון תרועה”]
לפני ה‘“ – ”עלה אלקים בתרועה ה’ בקול שופר“ [תהלים מ”ז]. <a class="reversefootnote" href="#fnref:22" title="return to body"> ↩</a></p>
</li>
<li id="fn:23">
<p>כמ“ש ”וביום שמחתכם ובמועדיכם ובראשי חדשיכם ותקעתם בחצוצרות…
והיו לכם <strong>לזכרון</strong> [במדבר שם]. <a class="reversefootnote" href="#fnref:23" title="return to body"> ↩</a></p>
</li>
<li id="fn:24">
<p>זכר לדבר: השם “**יובל”** לשופר דומה אל השם “יובל” אבי כל תופש
כנור ועוגב. <a class="reversefootnote" href="#fnref:24" title="return to body"> ↩</a></p>
</li>
<li id="fn:25">
<p>“לעבודה לבני אסף <strong>והימן</strong> וידותן <strong>הנביאים</strong> בכנורות בנבלים
ובמצלתים” (דה“א כ”ה). וכן שם “על יד אסף הנבא” וכן (שם) “ידותון בכנור
הנבא”. <a class="reversefootnote" href="#fnref:25" title="return to body"> ↩</a></p>
</li>
<li id="fn:26">
<p>דה“א כ”ה “<strong>להימן</strong> חוזה המלך <strong>בדברי</strong> האלהים להרים קרן”. <a class="reversefootnote" href="#fnref:26" title="return to body"> ↩</a></p>
</li>
<li id="fn:27">
<p>“ויחזיאל… מן בני אסף <strong>היתה עליו רוח ה'</strong>” (דה"ב כ). <a class="reversefootnote" href="#fnref:27" title="return to body"> ↩</a></p>
</li>
<li id="fn:28">
<p>ובניהו שר הלוים במשא יסור במשא כי מבין הוא (דה“א י”א). <a class="reversefootnote" href="#fnref:28" title="return to body"> ↩</a></p>
</li>
<li id="fn:29">
<p>“וכל הלוים <strong>הנושאים</strong> את הארון והמשוררים וכנניהו השר המשא
המשוררים” (דה“א ט”ו), עושי המלאכה… לבדוק ולחזק הבית… ועליהם
מפקדים… בני הקהתים לנצח והלוים כל מבין בכלי שיר ועל <strong>הסבלים</strong>
ומנצחים…" (דה“ב ל”ד). <a class="reversefootnote" href="#fnref:29" title="return to body"> ↩</a></p>
</li>
<li id="fn:30">
<p>“עורי עורי דבורה עורי עורי דברי שיר קום ברק ושבה שביך בן אבינועם”
(שופטים ה'). <a class="reversefootnote" href="#fnref:30" title="return to body"> ↩</a></p>
</li>
<li id="fn:31">
<p>“ותקח מרים <strong>הנביאה</strong> אחות אהרן את <strong>התוף</strong> בידה”. <a class="reversefootnote" href="#fnref:31" title="return to body"> ↩</a></p>
</li>
<li id="fn:32">
<p>הארכתי בזה בספרי “ספר הנבואה” על נביאי האמת והצדק ועל נביאי שקר
ותרמית לבב. <a class="reversefootnote" href="#fnref:32" title="return to body"> ↩</a></p>
</li>
<li id="fn:33">
<p>זכר לדבר שם <strong>הנביאה</strong> “דבורה” (ביענע) המשפיעה <strong>דבש</strong>. <a class="reversefootnote" href="#fnref:33" title="return to body"> ↩</a></p>
</li>
<li id="fn:34">
<p>“<strong>חבל נביאים</strong>… ולפניהם נבל ותוף וחליל וכנור והמה מתנבאים”
(ש"א י'). <a class="reversefootnote" href="#fnref:34" title="return to body"> ↩</a></p>
</li>
<li id="fn:35">
<p>“וילך הלוך ויתנבא… ויפשט <strong>גם הוא</strong> בגדיו ויתנבא… ויפול ערום
כל היום ההוא וכל הלילה” (שם י"ט). <a class="reversefootnote" href="#fnref:35" title="return to body"> ↩</a></p>
</li>
<li id="fn:36">
<p>“קחו לי מנגן והיה כנגן המנגן ותהי עליו יד ה'” (מ"ב ג'). <a class="reversefootnote" href="#fnref:36" title="return to body"> ↩</a></p>
</li>
<li id="fn:37">
<p>תכן הפרק הזה נמצא באריכות יותר ובאיזו שנויים בספרי “מחולות המות”
הנדפס ב“השחר” לשנת תרל"ז. <a class="reversefootnote" href="#fnref:37" title="return to body"> ↩</a></p>
</li>
<li id="fn:38">
<p>כפי הנראה בכתובי התנ"ך היה <strong>המחול</strong> ביחוד לקול התוף. <a class="reversefootnote" href="#fnref:38" title="return to body"> ↩</a></p>
</li>
<li id="fn:39">
<p>ואין עבודה אלהית אצל העמים הקדמונים, שלא נמצא בה ג"כ איזה מחול
כמוסי ורמזי באופנים שונים. <a class="reversefootnote" href="#fnref:39" title="return to body"> ↩</a></p>
</li>
<li id="fn:40">
<p>גם המצרים נהגו במחולות לפני האפיס שלהם, ע"כ עבדו בני ישראל גם את
עגל הזהב שלהם במחולות. <a class="reversefootnote" href="#fnref:40" title="return to body"> ↩</a></p>
</li>
<li id="fn:41">
<p>וכן היה מלך פרס בעצמו ובכבודו מפזז ומרקד ביום חג האליל מיטרא. <a class="reversefootnote" href="#fnref:41" title="return to body"> ↩</a></p>
</li>
<li id="fn:42">
<p>עבודת המחול נעשתה ביחוד ע“י כהנים נזירים ונזירות בבתי המקדשים.
אצל ההודים היו בהיכלם נזירות בשם Dewadasi בתעודתן לצאת במחולות
דתיות. וכן בהיכלי עמים אחרים היו כהנים מרקדים לפני אלהיהם, ובידם חרב
פיפיות מתהפכת בנענועים שונים (כנזכר בכתוב תהלים קמ"ט) ”רוממות אל
בגרונם וחרב פיפיות בידם“. וכהני <strong>מאדים</strong> הוא <strong>מרס</strong> נקראו ברומי
בשם Salii ע”ש שרקדו במחול ברחובות קריה לכבוד האליל המושל על המלחמה,
שהיתה גם היא כעין מחולות מחנים בין אנשי המלחמה בתכסיסי רקודים
וכרכורים. והיה להם מחול מלחמה בהכותם חרבותם על מגיניהם ושלטי
הגבורים. הכושיים <strong>אך</strong> במחולות יצאו למלחמה. ואמר החכם Robertson
בספרו על עמי אמריקה, כי אצל העמים ההם המחול הוא עסק יקר ונכבד,
המתערב בכל מעשי חייהם, כפנימי כחיצוני, כדתי כמדעי. וכי יהיה לשבט אחד
מהם דבר אל שבט רעהו ישלח אליו מלאכים וקרבו אל הנשיא במחול הרומז על
השלום, והנשיא גם הוא יקבל פניהם במחול נכבד כזה. ואם יקראו מלחמה על
אויביהם, יגלו אזנם במחול הרומז על חרון אפם, לעשות נקמה בהם. <a class="reversefootnote" href="#fnref:42" title="return to body"> ↩</a></p>
</li>
<li id="fn:43">
<p>וכן היה באומות: ככה רקדו בתולות כהני Cybele בחג <strong>אטטיז</strong> לקול
חצוצרות וצלצלים. ובכל חגי מסתרי הקדמונים היו מחולות, כמו שמצינו אצל
אורפעאוס ומוזעאוס ואחרים, אשר החברים החדשים נאספו אל החברה במחולות,
ועל אותם אשר גלו סודות המסתרים ההם אמרו בלשון: הוציאו דבה רעה על
המחולות הקדושים. ובחגי אלילי היין דיונידוד ובככוס אצל היונים היה
המחול ראשית עבודתם. <a class="reversefootnote" href="#fnref:43" title="return to body"> ↩</a></p>
</li>
<li id="fn:44">
<p>אצל הסינים מקדם קדמתה ועד יום הזה נמצא הרבה מיני מחולות בעבודות
הקרבנות המנוים בספרו של Dr. Plath על עבודות דת הסינים, ע"ש צר 73
וכו'. ולהיונים במקום <strong>דעלוס</strong> היה מחול לכל קרבן וזבח, ושירי מחול
כאלה נקראו בלשונם Hyperchemen היינו זמירות מחולות. וההודים יצאו בבקר
ובערב לקראת השמש בצאתה ובבואה במחול המדמה תקופות השמש על קצות הארץ,
והיתה זאת להם כמו עבודות קרבנות. <a class="reversefootnote" href="#fnref:44" title="return to body"> ↩</a></p>
</li>
<li id="fn:45">
<p>(רייגענטאנץ), כמ“ש (תהלים כ"ו ו') ”ואסובבה את מזבחך". <a class="reversefootnote" href="#fnref:45" title="return to body"> ↩</a></p>
</li>
<li id="fn:46">
<p>המחול הדתי היה להם ברמז נעלה וגבוה העולה עד האלהים ועד הרוחניות
שבעולם האצילות, כמו החכמה: שכן מצינו במיתולוגיה של היונים, כי בני
האלהים ובנותיהם מפזזים ומכרכרים במחולות מחנים. ככה במעשה אלהים של
<strong>העזיודעס</strong> מרקדות בנות החכמה על ההר <strong>העליקון</strong> סביב מזבח צוס,
ובתהלות הומירוס אל אפוללון מרקדות בנות אלהים אחוזות יד, וביניהן
<strong>נגה</strong> היא <strong>ווענוס</strong>, לקול העוגב, אשר <strong>אפוללון</strong> מנגן בו. וכל
שיחות והגדות וספורי מסתרי העמים הקדמונים מתנים ומספרים מחולות כאלה
ברמזים שונים על אלהיהם וצבאות השמים בתקופותיהם ובמעגלי סבובם. בנוגע
אל החכמה נוכל למצא שמץ מזה בכתוב במשלי (ח‘ ל’), כי החכמה היתה
<strong>משחקת</strong> לפני הבורא בשעת בריאתו את העולם, אם נבין במלת משחקת ע“ר
הכתוב (ש"ב) יקומו נא הנערים <strong>וישחקו</strong> לפנינו, שר”ל מחולות (גאֶנגע),
מלחמה בשחוק (פעכטונגס שפיעל) חרבות. <a class="reversefootnote" href="#fnref:46" title="return to body"> ↩</a></p>
</li>
<li id="fn:47">
<p>כל <strong>נבל</strong> ימלא יין (ירמיה י“ג ש”א י'). <a class="reversefootnote" href="#fnref:47" title="return to body"> ↩</a></p>
</li>
<li id="fn:48">
<p>(בראשית כ"א). <a class="reversefootnote" href="#fnref:48" title="return to body"> ↩</a></p>
</li>
<li id="fn:49">
<p>ובתלמוד מכונה הגוף מש"ז חֵמָת, באמרם על האשה <strong>חמת</strong> מלא צואה…
והכל רודפים אחריה. <a class="reversefootnote" href="#fnref:49" title="return to body"> ↩</a></p>
</li>
<li id="fn:50">
<p>ככתוב (איוב ל"ח) “ונבלי שמים מי ישכיב”. <a class="reversefootnote" href="#fnref:50" title="return to body"> ↩</a></p>
</li>
<li id="fn:51">
<p>כמ“ש (ש“א ט”ז) ”ולקח דוד את <strong>הכנור</strong> ונגן <strong>בידו</strong>". <a class="reversefootnote" href="#fnref:51" title="return to body"> ↩</a></p>
</li>
<li id="fn:52">
<p>בכנורות על <strong>השמינית</strong> לנצח" (שה“א ט”ו). <a class="reversefootnote" href="#fnref:52" title="return to body"> ↩</a></p>
</li>
<li id="fn:53">
<p>“אבכה… ארויך דמעתי… מעי <strong>למואב בכנור יהמו</strong>” (ישעיה ט"ז).
אכן בימי ירמיהו היו <strong>החלילים</strong> למספד, ע“כ אמר הנביא באותו הענין
”לבי למואב <strong>כחלילים</strong> יהמו" (ירמיה מ“ה ל”ו) וכן בימי המשנה היו
<strong>החלילים</strong> משמשים לבכי ולמספד על מת, כדאיתא במשנה (כתובות), שכל איש
מישראל חיב להתאבל על אשתו בשני <strong>חלילין</strong>. <a class="reversefootnote" href="#fnref:53" title="return to body"> ↩</a></p>
</li>
<li id="fn:54">
<p>השוה הכתוב “<strong>המו מעי לי רחם ארחמנו</strong>” (בהוראת אהבה מלשון
“<strong>ארחמך</strong> ה' חזקי”, רבים מיני אהבה גם ברוחניות, ומקור כלם אהבת המין
התלויה בשם <strong>רחם</strong>) אל הכתוב “<strong>מעי</strong> ככנור <strong>יהמו</strong>”. <a class="reversefootnote" href="#fnref:54" title="return to body"> ↩</a></p>
</li>
<li id="fn:55">
<p>שע“ז רומז הכתוב ביחזקאל על צור ”והשבתי המון <strong>שיריך</strong> וקול
<strong>כנוריך</strong> לא ישמע עוד, ובמ“א (כ"ח) לועג: מלאכת תפיך ונקביך בך
<strong>ביום הבראך</strong> כוננו”. <a class="reversefootnote" href="#fnref:55" title="return to body"> ↩</a></p>
</li>
<li id="fn:56">
<p>“קחי כנור סבי עיר זונה נשכחה; היטיבי נגן, הרבי שיר, למען תזכרי”
(ישעיה כ"ג). <a class="reversefootnote" href="#fnref:56" title="return to body"> ↩</a></p>
</li>
<li id="fn:57">
<p>הפעניקים נזכרים בתורה (דברים ג‘ ט’) בשם “צידונים”. <a class="reversefootnote" href="#fnref:57" title="return to body"> ↩</a></p>
</li>
<li id="fn:58">
<p>“קל קרנא משרוקיתא קתרוס <strong>סבכא</strong> פסנתרין סומפוניה וכל זני זמרה”
(דניאל ג') יתר כלי–זמר הנזכרים בכתוב הזה הם שמות יוניים, כי ספר
דניאל נתחבר בימי המכבים. <a class="reversefootnote" href="#fnref:58" title="return to body"> ↩</a></p>
</li>
<li id="fn:59">
<p>הלועזים נהגו בהרבה שמות, שקבלו מלשון עברית להוסיף m אחר האות S.
כמו בשם הנהר השובת ביום השביעי לפי האגדה, שהיה שמו בעברית
שבתון–Sabaton, ונעשה סמבטיון, וכן משם שבת–Sabath נשאר בל“צ Samdi.
אכן גם בשמות שאינם ממקור עברית נהגו לפעמים לעשות כן, כמו בשם Sabucus
(מין עץ שקורין Holunder), שנכתב ג”כ Sambucus, שע“כ יש אומרים כי גם
שם הכלי–זמר <strong>שבכא</strong> או שבוכא הוא מלשון יונית, שנקרא כן ע”ש העץ הזה,
שנעשה ממנו (כמו בשם <strong>כנור</strong> לעיל) בשביל חזקו ואמצו לאורך ימים. <a class="reversefootnote" href="#fnref:59" title="return to body"> ↩</a></p>
</li>
<li id="fn:60">
<p>“ושרים כחוללים” (תהלים פ"ז). <a class="reversefootnote" href="#fnref:60" title="return to body"> ↩</a></p>
</li>
<li id="fn:61">
<p>“כהולך בחליל לבא בהר ה'” (ישעיה ל'). <a class="reversefootnote" href="#fnref:61" title="return to body"> ↩</a></p>
</li>
<li id="fn:62">
<p>“כשירי עגבים יפה קול ומטיב נגן” (יחזקאל ל"ז). <a class="reversefootnote" href="#fnref:62" title="return to body"> ↩</a></p>
</li>
<li id="fn:63">
<p>“הללוהו במינים ועוגב” (תהלים ק"נ). <a class="reversefootnote" href="#fnref:63" title="return to body"> ↩</a></p>
</li>
<li id="fn:64">
<p>כד“א ”יפה קול ומטיב נגן" (יחזקאל ל"ג). <a class="reversefootnote" href="#fnref:64" title="return to body"> ↩</a></p>
</li>
<li id="fn:65">
<p>“ותקעתם תרועה” (במדבר י'). <a class="reversefootnote" href="#fnref:65" title="return to body"> ↩</a></p>
</li>
<li id="fn:66">
<p>השם “יובל” הוא האיל <strong>המוביל</strong> את העדר בצעדו לפניו. <a class="reversefootnote" href="#fnref:66" title="return to body"> ↩</a></p>
</li>
<li id="fn:67">
<p>“ושבעה כהנים ישאו שבעה שופרות היובלים” (יהושע ו'). <a class="reversefootnote" href="#fnref:67" title="return to body"> ↩</a></p>
</li>
<li id="fn:68">
<p>“במשוך היובל” (שמות י"ט), הוא בעצמו “במשוך בקרן היובל” ואח“כ
”בשמעכם את <strong>קול השופר</strong>“ (יהושע ו') ”נושאים שבעה שופרות היובלים…
הלוך ותקעו <strong>בשופרות</strong>" (שם) וכן הרבה שם. ונמצא כי <strong>יובל</strong> הוא שם
נרדף עם <strong>שופר</strong>. <a class="reversefootnote" href="#fnref:68" title="return to body"> ↩</a></p>
</li>
<li id="fn:69">
<p>“ומצלתים <strong>משמיעים</strong> להרים בקול לשמחה” (דה“א ט”ז) “ואסף במצלתים
<strong>משמיע</strong>” (שם). <a class="reversefootnote" href="#fnref:69" title="return to body"> ↩</a></p>
</li>
<li id="fn:70">
<p><strong>צללו</strong> כעופרת במים אדירים (שמות ט"ו). <a class="reversefootnote" href="#fnref:70" title="return to body"> ↩</a></p>
</li>
<li id="fn:71">
<p>“יתרועעו אף ישירו” (תהלים ס"ה). <a class="reversefootnote" href="#fnref:71" title="return to body"> ↩</a></p>
</li>
<li id="fn:72">
<p>“קדמו שרים אחר נוגנים בתוך עלמות מתופפות” (תהלים ס"ח). <a class="reversefootnote" href="#fnref:72" title="return to body"> ↩</a></p>
</li>
<li id="fn:73">
<p>“בתפים ובשלישים” (ש“א י”ח). <a class="reversefootnote" href="#fnref:73" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/10908">https://benyehuda.org/read/10908</a></div></body>