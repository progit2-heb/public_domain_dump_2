<h1>עַל עֲלָמוֹת</h1>
עבדאללה חנין
<body align="right" dir="rtl"><div align="right" dir="rtl"><!DOCTYPE html>
<body>
<p>סימן: עבדאללה כצ׳יר ח׳זק</p>
<blockquote>
</blockquote>
<blockquote>
<p>עַל עֲלָמוֹת שִׁיר תַּנִּי</p>
<p>וְלֹא נִסְתַּר מֵעֵינִי</p>
<p>תָּעֹז, תָּרוּם יְמִינִי</p>
<p>וְהוֹשַׁעְתִּי לְצֹאנִי.</p>
</blockquote>
<blockquote>
<p>בְּנַפְשִׁי תַרְהִיבֵנִי</p>
<p>כִּימֵי קֶדֶם תְּנֵנִי</p>
<p>כֹּחִי וְרֵאשִׁית אוֹנִי</p>
<p>אֹרַח מִישׁוֹר תַּנְחֵנִי.</p>
</blockquote>
<blockquote>
<p>דַּלַּת רֹאשֵׁךְ אַרְגָּמָן</p>
<p>נִיב שִׁירֵךְ מִצּוּף טַעְמָן</p>
<p>בָּא הָעֵת, קָרַב הַזְּמָן</p>
<p>לְהוֹשִׁיעַ עַם עָנִי.</p>
</blockquote>
<blockquote>
<p>אֵל רַב כֹּחַ בְּמֶרֶץ</p>
<p>וְנִשָּׂא בִשְׁמֵי עֶרֶץ</p>
<p>אַחַר כָּבוֹד לְאֶרֶץ</p>
<p>הַנֶּגֶב נְתָנַנִי.</p>
</blockquote>
<blockquote>
<p>לְעֵת הָאֹכֶל גֹּשִׁי</p>
<p>אַל תִּירְאִי, אַל תֵּבוֹשִׁי</p>
<p>טֶרֶם תִּקְרְאִי, אִישִׁי,</p>
<p>אֶשְׁמַע, אֹמַר הִנֵּנִי.</p>
</blockquote>
<blockquote>
<p>לִימִין אֶבְיוֹן מַה נּוֹרָא</p>
<p>מִצָּרָתִי אִם אֶקְרָא</p>
<p>אַתָּה סֵתֶר לִי, עֶזְרָה</p>
<p>וּמִצַּר תִּצְּרֵנִי.</p>
</blockquote>
<blockquote>
<p>הִנֵּה מִקּוֹל מִצְהֲלוֹת</p>
<p>אֲיֻמָּה כַנִּדְגָּלוֹת</p>
<p>נוֹטְפוֹת מֹר וַאֲהָלוֹת</p>
<p>שִׂפְתוֹתַיִךְ חוּט שָׁנִי.</p>
</blockquote>
<blockquote>
<p>כִּי תִבְנֶה מִגְדָּל, מִשְׂגָּב,</p>
<p>צַדִּיק יָרוּץ וְנִשְׂגָּב</p>
<p>יְהַלֵּל פִּי בְעוּגָב</p>
<p>רוֹמֲמוֹת אֵל בִּגְרוֹנִי.</p>
</blockquote>
<blockquote>
<p>חִזְקַת לֵב, הִתְבַּשֵּׂרִי</p>
<p>מֵעָפָר הִתְנַעֲרִי</p>
<p>הַרְבִּי שִׁיר וְזַמֵּרִי</p>
<p>אֶת קוֹלֵךְ הַשְׁמִיעִינִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/41927">https://benyehuda.org/read/41927</a></div></body>