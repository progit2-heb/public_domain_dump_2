<h1>עוֹשֵׂה פֶלֶא</h1>
עבדאללה חנין
<body align="right" dir="rtl"><div align="right" dir="rtl"><!DOCTYPE html>
<body>
<p>לפסח. סימן: עבדאל. לחן: על וילי וילא סארחא.</p>
<blockquote>
</blockquote>
<blockquote>
<p>עוֹשֵׂה פֶלֶא חַי וְקַיָּם</p>
<p>הַמַּשְׂבִּיעַ בַּטּוֹב עֶדְיָם</p>
<p>לִבְנֵי יִשְׂרָאֵל אֶת עֶדְיָם</p>
<p>בִּזַּת מִצְרַיִם וְהַיָּם.</p>
<p>לִבְנֵי יִשְׂרָאֵל</p>
</blockquote>
<blockquote>
<p>בִּרְאוֹתָם פַּרְעֹה לִקְרָאתָם</p>
<p>עָלְתָה לָרוֹם צַעֲקָתָם</p>
<p>וְלֹא בָזָה אֶת תְּפִלָּתָם</p>
<p>וּמָשַׁל בְּגֵאוּת הַיָּם.</p>
<p>לִבְנֵי יִשְׂרָאֵל</p>
</blockquote>
<blockquote>
<p>דִּבֵּר צוּר לְמֹשֶׁה עַבְדּוֹ</p>
<p>לִנְטוֹת עַל הַיָּם אֶת יָדוֹ</p>
<p>וְלַמְיַחֲלִים לְחַסְדּוֹ</p>
<p>יַדְרִיכֵם עַל בָּמֳתֵי יָם.</p>
<p>לִבְנֵי יִשְׂרָאֵל</p>
</blockquote>
<blockquote>
<p>אִישׁ מִלְחָמוֹת הֵעִיר קִנְאָה</p>
<p>כְּבָחוּר עַל הַיָּם נִרְאָה</p>
<p>אָשִׁיר לוֹ כִי גָאֹה גָאָה</p>
<p>סוּס וְרוֹכְבוֹ רָמָה בַיָּם.</p>
<p>לִבְנֵי יִשְׂרָאֵל</p>
</blockquote>
<blockquote>
<p>לִפְנוֹת הַבֹּקֶר בְּהִלּוֹ</p>
<p>שָׁב הַמַּיִם אֶל גְּבוּלוֹ</p>
<p>וְנִעֵר פַּרְעֹה וְחֵילוֹ</p>
<p>וּפָרָשָׁיו אֶל תּוֹךְ הַיָּם.</p>
<p>לִבְנֵי יִשְׂרָאֵל</p>
</blockquote>
<blockquote>
<p>בֶּן יִשַׁי הָעוֹמֵד לְנֵס</p>
<p>שְׁלַח נָא בְמוֹפֵת וָנֵס</p>
<p>נִדְחֵי יִשְׂרָאֵל יְכַנֵּס</p>
<p>מִכָּל קַצְוֵי אֶרֶץ וָיָם.</p>
<p>לִבְנֵי יִשְׂרָאֵל</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/41912">https://benyehuda.org/read/41912</a></div></body>