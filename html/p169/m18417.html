<h1>הָאַלּוֹן</h1>
יעקב לרנר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מִיָּמִים קַדְמוֹנִים וּרְחוֹקִים,</p>
<p>רַק שֶׁמֶשׁ מִמָּרוֹם רָאָתַם,</p>
<p>הִתְנַשֵּׂא מִטַּבּוּר הַמִּישׁוֹר</p>
<p>הָאַלּוֹן, עֲנָק-הָאִילָנוֹת</p>
<p>וַיִּגְאֶה עַד לֵב הַשָּׁמַיִם…</p>
<p>הוּא שִׂגְשֵׂג וַיִּבֹּל חֲלִיפוֹת</p>
<p>וַיִּשְׁזֹר מִיָּמִים יָמִימָה</p>
<p>פְּתִיל חַיָּיו הַגְּדוֹלִים וּטְמִירִים</p>
<p>וְאִישׁ לֹא הִשְׁגִּיחַ, לֹא הִרְגִּישׁ…</p>
<p>בָּאָבִיב, בָּאָבִיב עֵת שָׁבוּ</p>
<p>הַחֲסִידוֹת הַצְּחֹרוֹת לִכְפָרִי</p>
<p>לְקוֹמֵם הֲרִיסוֹת קִנֵיהֶן</p>
<p>עַל גַּגֵּי-הַגְּרָנוֹת הַדְּחוּיִים;</p>
<p>עֵת הִפְשִׁיר הַשֶּׁלֶג הֶעָכוּר</p>
<p>וַיָּצֶף אֶת שַׁדְמוֹת הָאָחוּ</p>
<p>וּפַלָּח כְּבָר יָצָא מֵרִבְצוֹ</p>
<p>בִּגְנִיחָה שֶׁל כֹּבֶד וְעַצְלוּת</p>
<p>לְתַקֵּן מַכְשִׁירֵי אַדְמָתוֹ:</p>
<p>מַחֲרַשְׁתּוֹ וְאֵתוֹ וּקְרוֹנוֹ –</p>
<p>אָז יֵעוֹר הָאֵיתָן מִשְּׁנָתוֹ</p>
<p>וְגִחוּךְ רַב חֶסֶד עַל פָּנָיו,</p>
<p>מִסְתַּכֵּל לִצְדָדִין וְתוֹהֶה:</p>
<p>הַאֻמְנָם כֹּה הַרְבֵּה יָשַׁנְתִּי?</p>
<p>וְתוֹךְ-כְּדֵי-תְּמִיהָה הוּא מַקְשִׁיב</p>
<p>קוֹל תְּרוּעַת צִפֳּרִים חֲדָשָׁה –</p>
<p>וְזָכַר כִּי בָּא כְּבָר הָאָבִיב</p>
<p>וְהִתְחִיל מְחַדֵּשׁ נְעוּרָיו…</p>
</blockquote>
<p>גרודנה</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/18417">https://benyehuda.org/read/18417</a></div></body>