<h1>הַצְּחוֹק</h1>
יעקב לרנר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עוֹד נְכוֹנִים לִי רְגָעִים –</p>
<p>לִבִּי יָחוּשׁ בַּלְהוֹתֵיהֶם.</p>
<p>צְלָלִים כְּבֵדִים, צְלָלִים פְּרָאִים</p>
<p>פָּרֹשׂ פָּרְשׂוּ אֶת כַּנְפֵיהֶם.</p>
<p>וּבַצְּלָלִים גֵּא וְשׁוֹתֵק</p>
<p>עוֹמֵד שָׂטָן מְלֵא-עֵינָיִם;</p>
<p>עַל קָדְקֳדוֹ רָתַח-לָחַשׁ</p>
<p>זֵר נְחָשִׁים עִם קַרְנָיִם.</p>
<p>גּוּשׁ-עֲלָטָה דָמַם-זָמַם</p>
<p>(וְאוּלַי חִכָּה לְפִתְרוֹנִים?..)</p>
<p>פִּתְאֹם חָרְדָה הָעֲלָטָה</p>
<p>וַיִּתְלַקְּחוּ הַשְּׁפִיפוֹנִים,</p>
<p>פָּעַר לוֹעוֹ שְׂטַן-הַזַּעֲוָה,</p>
<p>חָשַׂף שִׁנָּיו כְּדָרְבוֹנוֹת –</p>
<p>עַל לְחָיַי זָרְמָה פִתְאֹם</p>
<p>קָרַת צְחוֹקוֹ, צְחוֹק-הַזּוֹנוֹת…</p>
<p>וָאִיקָצָה… בָאֲפֵלָה</p>
<p>הַכֹּל תּוֹהֶה, הַכֹּל שׁוֹתֵק;</p>
<p>רַק הַשָּׂטָן יִרְדֹּף אַחֲרַי –</p>
<p>צוֹחֵק, צוֹחֵק וְאֵינוֹ פּוֹסֵק…</p>
</blockquote>
<p>תרע"ה</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/18400">https://benyehuda.org/read/18400</a></div></body>