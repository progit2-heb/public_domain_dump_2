<h1>שְׁתִיל־בָּיִת</h1>
יעקב לרנר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כְּבָר יוּעַם עַל כָּתְלֵי זְהַב הַמַּטְבֵּעַ</p>
<p>שֶׁזָרְקָה לִי חַמָּה עִם שְׁקִיעָה…</p>
<p>עָיֵף עִם עֶרֶב שְׁתִיל-בֵּיתִי וַיְהַרְהֵר –</p>
<p>מְעֻטָּף בְּצִלּוֹ דוּמִיָּה:
…דְּרוֹר-עוֹלָם…מֶרְחַבְיָה…הֲרָרִים…עֲמָקִים –</p>
<p>וַחֲלוֹמִי אַךְ אַדְמַת הָעָצִיץ!</p>
<p>יְשַׂגְשֵׂג וְיָדֹם כָּל חוֹסֶה בַשְּׁחָקִים –</p>
<p>אָנֹכִי לֹא אֶבֹּל, לֹא אָצִיץ!
לוּ חָרוּל, לוּ חוֹח הָיִיתִי… לִפְעָמִים</p>
<p>גַּם לָמוֹ יְנֻגַּב שְׂחוֹק שָׁחַר…</p>
<p>הָהּ! הִכְלִים הַשֶּׁמֶשׁ אֶת יוֹמִי בַיָּמִים:</p>
<p>גַּם מוֹתִי גַם חַיַּי לֹא זָכָר!
שְׁתָלַתְנִי יַד-אֱנוֹשׁ בְּהֵיכַל דִּמְדּוּמִים</p>
<p>וַתַּחֲנֹט לָנֶצַח אֶת לִבִּי…</p>
<p>אֵיךְ אֶפְרַח בְּמָקוֹם אֵין צָהֳלַת-עֲלוּמִים?</p>
<p>אֵיךְ אֶבֹּל – וְעוֹדִי בְאִבִּי?
נוֹלַד לִי פֶּרַח – לֹא נָשְׁקוּ לוֹ זִיזִים:</p>
<p>עוֹדֶנּוּ צִיץ-בֹּסֶר – וְנָשַׁר…</p>
<p>טִאטְאָה הַשִּׁפְחָה לָאַשְׁפוֹת הַבִּיבִים</p>
<p>אֶת פִּגְרוֹ הַיְחִידִי – וַתָּשַׁר!…
כְּבָר נִמַּח מִכָּתְלִי זְהַב שֶׁמֶשׁ שׁוֹקֵעָה –</p>
<p>הַפִּנָה בְּחַדְרִי נֶעֱצָבָה…</p>
<p>רִחֲמָה אֶת שְׁתִילִי הַיָּתוּם תּוֹלֵעָה:</p>
<p>הִכַּתְהוּ בַסֵּתֶר – וְגָוָע…</p>
</blockquote>
<p>תרע"ג</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/6324">https://benyehuda.org/read/6324</a></div></body>