<h1>עַל קֶבֶר נַעֲרָה</h1>
שמואל לייב גורדון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עַל יָדִי נִצֶּבֶת וּבְעֵינֵי הַיּוֹנִים</p>
<p>אֶל עֵיַני מַבֶּטֶת הָרְטֻבּוֹת מִדִּמְעָה;</p>
<p>וּדְמָמָה מִסָּבִיב, אַךְ בֵּין הָאַלּוֹנִים</p>
<p>יַשְמִיעַ הַזָּמִיר שִֹירָתוֹ הַנְּעִימָה.
וּרְסִיסִים מַזְהִירִים עַל בָּבוֹת עֵינֶיהָ,</p>
<p>וּלְנֹגַהּ יָרֵחַ כִּפְנִינִים יָהֵלּוּ;</p>
<p>אֶתְעַנֵּג דּוּמִיָּה, אֶתְבּוֹנֵן עָלֶיהָ,</p>
<p>וּכְרֶגַע הַפְּנִינִים עַל יָדַי יִפֹּלוּ.
יָפוּחַ הָרוּחַ – וּקְוֻצַּת תַּלְתַּלִּים</p>
<p>הַשְּחוֹרָה כָעוֹרֵב עַל מִצְחָהּ נוֹפֶלֶת;</p>
<p>מֶבָּטָהּ הַנִּפְלָא בִּלְבָבִי יַךְ גַּלִּים</p>
<p>וּבְנִבְכֵי יַם-עֹנֶג בִּי נַפְשִׁי צֹוֹלֶלֶת.
וּבְקַוֵּי אוֹר נֹעַם הַלְּבָנָה הַּזַּכָּה</p>
<p>מִמְּרוֹמֵי שָׁמַיִם שְׂפָתֶיהָ נוֹשֶׁקֶת;</p>
<p>וּבְיָדָה הַלְּבָנָה, הַחַמָּה, הָרַכָּה</p>
<p>יָדִי הָרוֹעֶדֶת בַּעֲלִיצוּת חוֹבֶקֶת.
חוֹבֶקֶת – וּלְבָבִי יִפָּעֶם בַּכֹּחַ,</p>
<p>נִשְׁמָתִי תּשְׁתַּפֵּךְ בִּנְשִׁיקוֹת לֶהָבוֹת;</p>
<p>וּבְאוֹר שִׁבְעָתַיִם יָהֵל הַיָּרֵחַ,</p>
<p>אוֹר אַהֲבָה וָנֹעַם, אוֹר עֶרֶב לֹא עָבוֹת.
וַעֲדוּיָה תִפְאֶרֶת אֶרְאֶנָּה נִצֶּבֶת,</p>
<p>כִּיּנוֹרוֹת וּנְבָלִים שָֹם מָרָה נֶאֱנָחוּ.</p>
<p>הַאֵלֶּה פָנֶיהָ, זֶה סֵמֶל עַצֶּבֶת?</p>
<p>וּסְבִיבָה אַכְזָרִים יִצְהָלוּ, יִשְמָחוּ.
וּלְנֶגְדָּהּ אַבִּיטָה וּבְקִרְבִּי קִפָּאוֹן,</p>
<p>וּבְעֵינַי אֵין דֶּמַע וּלְבָבִי כָאָבֶן;</p>
<p>וּסְבִיבָה הֲמוֹנִים שָֹם יַרְבּוּ הַשָּׁאוֹן,</p>
<p>אַךְ נַפְשָֹהּ מִי יֵדַע וּלְבָבָהּ מִי יָבֶן?
וּמְהוּמָה מִסָּבִיב – וּלְאָזְנִי חֹוֹדֶרֶת</p>
<p>אֲנָחָה חֲרִישִׁית וּלְבָבִי פֹלָחַת.</p>
<p>מִי זֹאת הָאֲנָחָה? הַהֵד פַּךְ הַחֶרֶס</p>
<p>שֶׁנֻּפַּץ, אִם נֶפֶשׁ אֲמוּלָה נֶאֱנָחַת?.
וּלְנֶגְדִּי מַבֶּטֶת וּבְחֶמְלַת עַצֶּבֶת</p>
<p>הַלְּבָנָה הַכֵּהָה מֵחֲרַכֵּי עֲנָנִים;</p>
<p>פָּנֶיהָ יָפִיקוּ תוֹחֶלֶת נִכְזֶבֶת,</p>
<p>לֵבָב מָלֵא אַהֲבָה וּפְצָעִים נֶאֱמָנִים.
לֹא עוֹד אַנְחוֹת נֹעַם, לֹא שִׁירֵי יְדִידוּת</p>
<p>יַשְׁמִיעַ כִּנּוֹרִי, מֵיתָרָיו הָרַכִּים</p>
<p>יָהִימוּ בְעֶצֶב, יָחוּשׁוּ עֲתִידוֹת,</p>
<p>עֲתִידוֹת הַחַיִּים בִּישִׁימוֹן מַחֲשַׁכִּים –
זִיו חַכְלִיל הַשֶּׁמֶשׁ, אוֹר נֹעַם יָרֵחַ,</p>
<p>הוֹד זֹהַר כּוֹכָבִים, צְלִיל גִּילַת הַנְּחָלִים,</p>
<p>מִגְּבִיעֵי שׁוֹשַׁנִּים הָאֹדֶם, הָרֵיחַ,</p>
<p>הֲמוֹן כְּנַף הָרְנָנִים, סוֹד שִׂיחַ שִׁבֳּלִים–
אַיֵכֶם, מַחֲמַדַּי: הָהּ, אֵיפֹה נֶעְלָמוּ?</p>
<p>מִי עָלָה שָׁמַיִם וַיַקְדֵּר הוֹד זָהֳרָם,</p>
<p>וַיַּאֲבֵל צִפֳּרִים שֶׁכָּכָה נֶאְלָמוּ,</p>
<p>וַיַּאֲבֵל הַתֵּבֵל, פְּרָחֶיהָ וַהֲדָרָם?
אוֹ מִי יָרַד מַטָּה לִתְהוֹמוֹת הַשַּׁחַת</p>
<p>וַיִפְתַּח דְּלָתַיִם, וַיּוֹצֵא הָאֹפֶל,</p>
<p>לְהָעִיר כָּל זֹהַר וּלְמָרֵר כָּל נַחַת</p>
<p>וּלְחַלֵּל כָּל קֹדֶשׁ בָּרֹם וּבַשֵּׁפֶל?
מֵעוֹדָךְ היָיִת כָּכָה, תֵּבִל אֲבֵלָה!</p>
<p>עֵינֶיהָ הַקֶּסֶם עָלַיִךְ שָׁפָכוּ,</p>
<p>הִצְהִילוּ מִסָּבִיב;אַףְ פִּתְאֹם נָבֵלָה,</p>
<p>וּנְעִימוֹת הֲדָרֵךְ לִזְוָעָה נֶהְפָּכוּ.
מִתְּלָאוֹת הַחַיִּים, מִמְּרוֹרוֹת הָאַהֲבָה</p>
<p>פֹּה עָמֹק בַּקֶבֶר שַאֲנַנָּה תִשְׁכָּבִי;</p>
<p>וַאֲנִי מֵת-חַי, קִרְבִּי שְׂדֵה קִבְרוֹת הַתַּאֲוָה,</p>
<p>תּוֹלָעִים יָרֻמּוּ בְּנַפְשִי וּבִלְבָבִי.</p>
</blockquote>
<p>תרנ"ד</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/5333">https://benyehuda.org/read/5333</a></div></body>