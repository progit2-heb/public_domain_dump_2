<h1>עַל יָם כִּנֶרֶת</h1>
שמואל לייב גורדון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שָׁם בִּתְכֵלֶת שְׁמֵי הָרוֹם,</p>
<p>בֵּין כּוֹכְבֵי הַזִיו,</p>
<p>יֵדֶא הַיָּרֵחַ דֹּם,</p>
<p>יִצֹּק אוֹר סָבִיב.
כּוֹכְבֵי-נֹגַהּ בִּלְשׁוֹן-אוֹר</p>
<p>שָׁם יָשִׁירוּ אַט</p>
<p>שִׁירַת פֶּלֶא, שִׁיר הַדְרוֹר,</p>
<p>שִׁירַת נֹעַם-עַד.
וּמִתַּחַת יַם כִּנֶרֶת</p>
<p>שְׁנַת הַתְּכֵלֶת נָם,</p>
<p>גִּבְעוֹת-גֹּבַהּ לוֹ מִסְגֶּרֶת,</p>
<p>עוֹטֵי אֹפֶל שָׁם.
וּבְחֵיקֵהוּ זֶה הָרַךְ</p>
<p>יַחַד עוֹלָלָיו</p>
<p>אַט יָנוּמוּ, וַחֲלוֹם זַךְ</p>
<p>יִרְאוּ בְנֵי גַלָּיו.
וּמִתַּחַת – עֵין סַפִּיר,</p>
<p>סַהַר, בְּנֵי-עָבִים,</p>
<p>דְּגֵי-זָהָב בִּבְרַק סְנַפִּיר</p>
<p>רוֹדְפִים כּוֹכָבִים.
וּבוֹלְעִים הֵם בְּנֵי הָרוֹם</p>
<p>שָׁם לְרִבְבוֹתָם,</p>
<p>אַךְ הַתְּכֵלֶת, אַךְ הַתְּהוֹם</p>
<p>עוֹד מָלֵא אוֹתָם.
וּמֵעֹמֶק תְּכֵלֶת שְׁחוֹר</p>
<p>כְּבָר הַשַּׁחַר קָם,</p>
<p>פָּקַח עַיִן, עֵין הָאוֹר</p>
<p>וַיִּטְבֹּל בַּיָּם.
שׁוּר! הִכְסִיפוּ פְנֵי מִזְרָח,</p>
<p>סַהַר חָוַר עָל,</p>
<p>אַט יָפוּחַ רוּחַ צַח,</p>
<p>אַט יִתְלַחֵשׁ גָּל:
'עָף הָאֹפֶל, כָּלָה לֵיל,</p>
<p>עוּרָה, אָח עַלִּיז!</p>
<p>הֵן הוֹפִיעַ הַהֵילֵל,</p>
<p>אֶגְלֵי-זֹהַר יִז…'</p>
</blockquote>
<p>*</p>
<blockquote>
<p>וַאֲנִי נִשָּׂא וָשָׁט,</p>
<p>אֵדֶא הָלְאָה דֹּם –</p>
<p>וּסְבִיבִי יָשִׁירוּ אַט</p>
<p>גַּלֵּי הַתְּהוֹם.
מִימֵי-קֶדֶם עֵת בַּכֹּל</p>
<p>אָז זרוֹעַ אוֹר,</p>
<p>הֵד הָרִים יַשְׁמִיעַ קוֹל,</p>
<p>שִׁירַת-עֹז וּדְרוֹר;
מִימֵי קֶדֶם עֵת עַל כֹּל</p>
<p>יָד אָז פָּרַשׂ צָר,</p>
<p>הֵד הָרִים אָז יַעַן קוֹל,</p>
<p>קוֹל עָרִיץ אַכְזָר;
וּמִיּוֹם יָבֹא – וִיהִי</p>
<p>אוֹר עוֹלָם וּדְרוֹר, –</p>
<p>אָז יָשוּב הַכֹּל וִיחִי,</p>
<p>אָז יָקוּם הָדּוֹר,
דּוֹר שֶעַיִן לוֹ, עֵין-אֵשׁ,</p>
<p>עֹז הָרַעַם – קוֹל,</p>
<p>לֵב אֲרִי לוֹ, לֵב שֶיֵּשׁ</p>
<p>עֹז בּוֹ, רֹךְ וּגְדוֹל.
*</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/1590">https://benyehuda.org/read/1590</a></div></body>