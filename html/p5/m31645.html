<h1>לִמְדוּרוֹת־אֵשׁ הוֹמִיּוֹת...</h1>
אברהם סולודר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אַרְצִי וְהָיְתָה כְּשׁוֹשַן־זִיו פּוֹרֵחַ</p>
<p>מֻכָּה רַךְ בַּסְּעָרָה, כַּעֲנָנָה</p>
<p>שְׁטוּפַת אֵימֵי־חֵן בְּעֶדְיֵי אַרְגְּמָנָהּ.</p>
</blockquote>
<blockquote>
<p>לִמְדוּרוֹת־אֵשׁ הוֹמִיּוֹת דּוֹמָה אַרְצִי לִצְבִי</p>
<p>מֻדָּח, כְּקֶשֶת־יֹפִי, בֵּין הַרְרֵי רוֹם וּדְמִי.</p>
<p>הִשִּׂיגוּהוּ רוֹדְפָיו, אַךְ הוּא אֶת יָפְיוֹ יִשָּׂא</p>
<p>לַמֶּרְחַקִּים, שָׁם שֶׁמֶשׁ־זָהָב תִּפְרֹשׂ נִסָּהּ.</p>
</blockquote>
<blockquote>
<p>כַּאֲרִי בִּשְׁכִינַת־עֻזֵּךְ כֵּן תִּגָּלִי,</p>
<p>לְפֵשֶׁר חֲלוֹמוֹת דּוֹר וָדוֹר תִּשְׁאָלִי.</p>
<p>קְפוּאֵי־יָגוֹן בְּשַׁלְהַבְתֵּךְ נַעֲמֹדָה</p>
<p>לְפִצְעֵי־תְהִלָּתֵךְ נִשְׁתַּחֲוֶה, נִקֹּדָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31645">https://benyehuda.org/read/31645</a></div></body>