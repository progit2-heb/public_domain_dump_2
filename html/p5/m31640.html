<h1>עַל הַתֵּל...</h1>
אברהם סולודר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עַל הַתֵּל הוֹפִיע צֵל,</p>
<p>עַל גִבְעַת תֵּל חָי,</p>
<p>מִתְנַשֵּׂא בְּשֶׁקֶט־לֵיל</p>
<p>עַל כָּל הַר וְגָיא.</p>
</blockquote>
<blockquote>
<p>שִׁיר־יַרְדֵּן הַרְחֵק צִלְצֵל,</p>
<p>שִׂיא חֶרְמוֹן חוֹלֵם –</p>
<p>עַל הַתֵּל נִצָּב הַצֵּל,</p>
<p>צֵל גִּבּוֹר גִּדֵּם.</p>
</blockquote>
<blockquote>
<p>סַהָר־פָּז יִשְׂחֶה בָּרֹם,</p>
<p>צְחוֹק־כּוֹכָב נִצְנֵץ.</p>
<p>זָע הַצֵּל. שִׁירוֹ יֵהֹם</p>
<p>צָף בִּדְמִי אֵין־קֵץ:</p>
</blockquote>
<blockquote>
<p>"בִּשְׂדוֹת נֵכָר, בִּשְׁאוֹן הַקְּרָב</p>
<p>זָע בִּלְבָבִי מֵיתַר־זָהָב.</p>
<p>חֲלוֹם פְּלָאִים רָקַמְתִּי,</p>
<p>עַל נוֹף־אַרְצִי חָלָמְתִּי".</p>
</blockquote>
<blockquote>
<p>חֵץ קַל פִּזֵּז – בִּי לֹא פָגַע,</p>
<p>צֵל מָוֶת רַד – בִּי לֹא נָּגַע,</p>
<p>עַל כְּנַף־חֲלוֹם רִחַפְתִּי,</p>
<p>אֶל נוֹף־אַרְצִי שָׁאָפְתִּי.</p>
</blockquote>
<blockquote>
<p>הוֹי, צוּר־גָּלִיל אָהוּב כְּאָח,</p>
<p>בִּשְׁלוֹם צִלְּךָ גֵּוִי יָנַח,</p>
<p>לִבִּי יָטוּס עַל עָב וְרָן</p>
<p>עִם כָּל צִפּוֹר, כָּל מַעְיָן.</p>
</blockquote>
<blockquote>
<p>יָטוּס אֶל נֵזֶר הַחֶרְמוֹן,</p>
<p>בְּכֶסֶף־טַל יִטְבַּע, יָרֹן:</p>
<p>"מוֹלֶדֶת אֵם, הוֹי נוֹף חָמוּד…</p>
<p>בְּעַד אַרְצֵנוּ טוֹב לָמוּת!"</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31640">https://benyehuda.org/read/31640</a></div></body>