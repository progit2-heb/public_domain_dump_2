<h1>בְּהֶמְיַת יָם</h1>
אברהם סולודר
<body align="right" dir="rtl"><div align="right" dir="rtl"><!DOCTYPE html>
<body>
<h2>א</h2>
<blockquote>
<p>עֲזָבַתְנִי אִמִּי, שְׁכֵחַנִּי אֵלִי,</p>
<p>עַל הַיָּם הַהוֹמֶה דּוּמָם אִנָּשֵׂאָה.</p>
<p>בּוֹטְחָה וְרוֹעֶשֶׁת צָפָה הָאֳנִיָּה</p>
<p>עִמָּהּ תָּטוּס נַפְשִׁי זוֹעֵפָה וּצְמֵאָה.</p>
</blockquote>
<blockquote>
<p>עֲזָבַתְנִי אִמִּי, שְׁכֵחַנִּי אֵלִי.</p>
<p>גַּלְמוּד עִם יְגוֹנִי לַמֶּרְחָק אִנָּשֵׂאָה.</p>
<p>יָם רְחַב יָדָיִם! אִסְפָה נָא נְשָׁמָה,</p>
<p>רַחֶם נָא נִדָּחָה, קוֹדְרָה וּנְכֵאָה.</p>
</blockquote>
<h2>בּ</h2>
<blockquote>
<p>כָּהוּ שְׁחָקִים וְשָׁחָרוּ,</p>
<p>הַמַּעֲרָב אִשּׁוֹ יֶרֶב,</p>
<p>עַל כָּל יִלָּחֵמוּ</p>
<p>יוֹם וָעֶרֶב.</p>
</blockquote>
<blockquote>
<p>מְזָרֵי זִקִּים גַלִּים עוֹרְגִים</p>
<p>לְאוֹר הַשֶּׁמֶשׁ, לִנְשִׁיקָתָהּ,</p>
<p>וְהִיא גּוַֹעַת עִם דִּמְדּוּמָהּ…</p>
<p>חשֶׁךְ אָתָא.</p>
</blockquote>
<blockquote>
<p>וְאָנוּ גַלִּים בַּאֲפֵלָה,</p>
<p>בְּכִי יְתוֹמִים סָבִיב הָמָה.</p>
<p>לִבִּי קָשֶׁה, מַר וְאִלֵּם –</p>
<p>אֵין נֶחָמָה.</p>
</blockquote>
<h2>ג</h2>
<blockquote>
<p>סַעַר קָם, הַיָּם פָּתַח</p>
<p>מַעְיְנֵי עֻזּוֹ הַחֲתוּמִים.</p>
<p>בְּכָל תָּקְפָּם בִּי הֵקִיצוּ</p>
<p>וַיִּסְאֲנוּ הָעֲלוּמִים.</p>
</blockquote>
<blockquote>
<p>לֹא יְדַעְתִּיכֶם, חַסְדֵי אַהֲבָה,</p>
<p>לֹא אִמַּצְתִּנִי, אֵם יְקָרָה –</p>
<p>אִנָּעֲרָה נָא וְאֵחַד</p>
<p>בַּהֲמוֹת קֶצֶף וּבַסְּעָרָה!</p>
</blockquote>
<blockquote>
<p>עֵינִי יוֹקְדָה. יָדִי נְטוּיָה,</p>
<p>נַפְשִׁי אוֹרְבָה, עֵרָה –</p>
<p>עַל הַגַּלִּים הַזֵּדוֹנִים</p>
<p>פֶּתַע אֶשְׂתָּעֵרָה!</p>
</blockquote>
<blockquote>
<p>חָגִּי נַפְשִׁי, חַג חַיַּיִךְ</p>
<p>בְּהִשְׂתָּעֵר הַהֲוָיָה!</p>
<p>לִבִּי רָבַץ מֵת וְאִלֵּם –</p>
<p>עִם הַסַּעַר קָם וְחָיָה.</p>
</blockquote>
<h2>ד</h2>
<blockquote>
<p>הִטָּהֲרוּ שָׁמַיִם. יְגֵעֵי מְשׁוּבָה</p>
<p>יִנּוֹעוּ הַגַּלִּים, יִלְחָשׁוּ מִשְׁתָּאִים:</p>
<p>“מֶה הָיָה, מֶה עָבַר?”… וּמִתְרַצִּים עַל זְדוֹנָם</p>
<p>הֵם שָׁטִים בַּחֲשָׁאי, לַמֶּרְחַק נִשָּׂאִים.</p>
</blockquote>
<blockquote>
<p>רְאֵה, כּוֹכָבִים יַרְעִיפוּ אוֹרָה –</p>
<p>זִיו וְטִיסָה, זִיק וּצְלִיל.</p>
<p>מִכָּל כּוֹכָב עֲלֵי מָיִם</p>
<p>מֵאִיר שְׁבִיל.</p>
</blockquote>
<blockquote>
<p>תְּהוֹם וּמְרוֹמִים הִתְלַכָּדוּ,</p>
<p>יָם וְשַׁחַק – אֶרֶג פְּלָאִים,</p>
<p>רוּחוֹת יֹפִי וַחֲלוֹמוֹת</p>
<p>זָעִים־בָּאִים.</p>
</blockquote>
<blockquote>
<p>וַאֲנִי נִשָּׂא תּוֹךְ עֲדָנִים</p>
<p>עָטוּף יִפְעָה שַׁאֲנַנָּה,</p>
<p>וּבְרוּם יָהּ בְּלֵב יָם</p>
<p>כִּבְחֵיק אֵם אִישָׁנָה…</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31577">https://benyehuda.org/read/31577</a></div></body>