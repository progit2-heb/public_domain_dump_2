<h1>חֲלוֹם בַּגֹּרֶן</h1>
אברהם סולודר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>הוֹזֶה הַכְּרִי.</p>
<p>יִתּוּשׁ נִתֵּר, הִמְרִיא</p>
<p>וְגָז.</p>
<p>הַס.</p>
<p>אוֹרוֹת וְרֻדִּים יִרְעָפוּ.</p>
</blockquote>
<blockquote>
<p>הַשִּׁבֳּלִים נִצָּבוּ</p>
<p>בְּמַעֲגָל תִּדֹּדְנָה,</p>
<p>בְּשֶׁטֶף־גִּיל תִּרְקֹדְנָה:</p>
</blockquote>
<blockquote>
<p>"מָחָר יְדוּשֶׁנּוּ בְּלִי־חוּס הַמּוֹרָג.</p>
<p>אַל אֵבֶל, אַל בֶּכִי. רַק זֶמֶר וְחַג.</p>
<p>זַרְעֵנוּ מָה רַב! שׁוּרוּ: יַם־שׂבַע זַךְ…</p>
<p>אַל אֵבֶל! נִרְקֹד, אֲחָיוֹת, וְנִשְׂמַח…</p>
<p>צַו־פֶּלֶא שָׁמַעְנוּ — וַנָּקָם וַנֶּחִי.</p>
<p>צַו־פֶּלֶא נַקְשִׁיבָה — נָסוּפָה בְלִי בֶכִי.</p>
</blockquote>
<blockquote>
<p>דּוֹר בָּא אַחֲרֵינוּ חוֹלֵם פֹּה וְנָח —</p>
<p>נֵלֵכָה, נָסוּפָה — בַּמָּוֶת נִפְרַח.</p>
</blockquote>
<blockquote>
<p>בְּלִי גוּף וּבְלִי דְמוּת גּוּף נִהְיֶה בַּשַּׁלְשֶׁלֶת</p>
<p>עַד שׁוּב נִדָּחֵף בִּמְרוּצַת־חַי צוֹהֶלֶת.</p>
</blockquote>
<blockquote>
<p>מַה־לָּנוּ נִיר־דֶּשֶׁן. מַה לָּנוּ הַמָּוֶת?</p>
<p>גַּם שָׁם תְּאַמְּצֵנוּ אֵם־סֵתֶר אוֹהָבֶת…"</p>
</blockquote>
<blockquote>
<p>לְפֶתַע דוֹבֶבֶת</p>
<p>שִׁבֹּלֶת מָזְהֶבֶת:</p>
<p>"חַיֵּי־שָׂדֶה זָכַרְתִּי… גֶּשֶׁם שָׁר</p>
<p>וְיוֹם עָנָן נוֹשֵׁק מֶרְחַב־הַבָּר…</p>
<p>אֲנִי אָז נַעֲרָה רַכָּה רַכָּה,</p>
<p>יַלְדָּה תַּמָּה עוֹד אִישֹ לֹא נְשָׁקָהּ,</p>
<p>שִׂחַקְתִּי עִם הַטַּל בָּעֲרָבִים,</p>
<p>עִם צֵל עָנָן, עִם אוֹר־הַכּוֹכָבִים…</p>
<p>הִנֵּה פַּרְפָּר בָּא, קָט וְצַח, וְשָׁר</p>
<p>שִׁיר אַהֲבָה, שִׁיר עַרְפַּלִּי וְזָר,</p>
<p>צָחַקְתִּי צְחוֹק יַלְדָּה רַכָּה, תַּמָּה —</p>
<p>לֹא־לְךָ, נָסִיךְ, לִבִּי יִחֵל, הָמָה…</p>
<p>יָמִים חָלָפוּ. כְּרוּב עַלִּיז וְקַל</p>
<p>בְּאֶבְרָתוֹ יַכֵּנִי חֶרֶשׁ: “גְּדָל!”</p>
<p>מָלַאתִי אוֹן וָאֵשׁ וַעֲלוּמִים — —</p>
<p>עַלְמָה חוֹלֶמֶת עִם הַדִּמדּוּמִים. —</p>
<p>פִּתְאֹם אֶרְאֶה: אַבְקַת זָהָב תֵּרוֹם.</p>
<p>מַה זֶּה? — “כְּלוּלוֹת הַשִּׁבֳּלִים הַיּוֹם!”</p>
<p>נִרְדָּמְתִּי.</p>
<p>חָלָמְתִּי.</p>
<p>רָאִיתִי: שָׁם, בְּמֶרְחַבֵּי־שָׂדֶה,</p>
<p>נָד רוּחַ צַח הַלֶּחִי, תְּכוּל־הַפֶּה,</p>
<p>נִגַּשׁ אֵלַי, קָרָא: "עַלְמָה יָפָה,</p>
<p>נַפְשִׁי לָךְ נִכְסָפָה!"</p>
<p>הוֹד־נְשִׁיָּה…גִּיל חַם…</p>
<p>הוּא הִתְאַבֵּק, נִלְחַם…</p>
<p>הִשְׁכִּירַנִּי…</p>
<p>וּפִתָּנִי…</p>
<p>יָמִים בָּאִים, עָפִים,</p>
<p>הַמָּוֶת… טוֹב! הָעֲלוּמִים יָפִים!"</p>
</blockquote>
<blockquote>
<p>הִיא נֶאֶלְמָה. בַּדּוּמִיָּה</p>
<p>נִשְׁמַע קוֹל הַשְּׁנִיָּה:</p>
<p>"זָכַרְתִּי יַלְדוּתִי… בָּאֲדָמָה</p>
<p>שָׁכַבְתִּי גַּלְמוּדָה… הָיְתָה דְמָמָה</p>
<p>וְאֹפֶל חַם וְשַׁאֲנָן הָיָה.</p>
</blockquote>
<blockquote>
<p>— אָמַרְתִּי — הוּא רֹאשׁ־הַהֲוָיָה…</p>
</blockquote>
<blockquote>
<p>אֶזְכֹּרָה יוֹם רִאשׁוֹן, גִּיחִי לָאוֹר;</p>
<p>מֶרְחָב וְשַׁחַק, רוּחַ וְצִפּוֹר,</p>
<p>הוֹפִיעוּ לִי, נִגְלוּ רַק בִּשְׁבִילִי.</p>
<p>מָה־רַבּוּ תִּמְהוֹנִי, אָשְׁרִי גִּילִי!…</p>
<p>הִנֵּה בָא אִישׁ (אָז לֹא יָדַעְתִּי אִישׁ)</p>
<p>מֵצִיץ לָעֲבָרִים, פּוֹסֵעַ חִישׁ,</p>
<p>רוֹאֵנִי, וְעוֹמֵד — וּצְחוֹק חָבִיב</p>
<p>שׁוֹלֵחַ לִי. — גַּם־אָנִי בֵּרַכְתִּיו.</p>
<p>וּבִרְאוֹתִי הַשֶּׁמֶשׁ בַּמָּרוֹם —</p>
<p>שָׁכַחְתִּי כֹּל. רַק לָהּ אֶפְרֹץ, אֵהֹם!</p>
<p>הוֹי שֶׁמֶשׁ, קָחִינִי, קָחִינִי נָא אִתֵּךְ —</p>
<p>הוֹי שֶׁמֶשׁ, שֶׁמֶשׁ־אֵשׁ, לֹא אֶזְנְחֵךְ…</p>
<p>עוֹד אַשְׁתְּ אֶת זָהֳרָהּ, חֵן־זְהָבָהּ —</p>
<p>וְהִיא תִשְׁקַע, תִּצְלֹל, אוֹרָהּ כָּבָה…</p>
<p>וְאֹפֶל עֶרֶב בָּא וְעֶצֶב צָף</p>
<p>כּוֹבֵשׁ… הַתֹּהוּ, הוֹי הַתֹּהוּ שָׁב</p>
<p>וְרַק אֲנִי לְבָד — פְּלֵיטַת־חַיִּים…</p>
<p>וָאֵבְךְ מַר כָּל הַלֵּיל. חֲלוֹם־פְּלָאִים</p>
<p>נִגְלָה מָלֵא נוֹי, קֶסֶם — וְדָעַךְ…</p>
<p>אַיּוֹ? אַיּוֹ? וְלָמָּה לֹא לָקַח</p>
<p>אֵל גַּם חַיַּי בְּמוֹת כָּל הַבְּרִיאָה?…</p>
<p>כֹּה אֵבְךְּ… פִּתְאֹם: נִיד קַל בַּדּוּמִיָּה…</p>
<p>קַו־אוֹר חִוֵּר רוֹעֵד וְהֵד רוֹחֵשׁ,</p>
<p>אֶרְאֶה: שׁוּב שֶׁמֶשׁ, שֶׁמֶשׁ, שֶׁמֶשׁ־אֵשׁ!</p>
<p>כְּאַגָּדָה,</p>
<p>יַלְדוּת, אַתְּ נֶחְמָדָה!"</p>
<p>שִׁבֹּלֶת שׁוֹבֵבָה</p>
<p>צוֹהֶלֶת, דּוֹבֵבָה:</p>
<p>"בְּמַעַגְלֵי־שָׂדוֹת,</p>
<p>עַל כִּנּוֹרוֹת־פְּלָגִים</p>
<p>צִיצֵי־אוֹר נִשָּׂאִים,</p>
<p>צִיצֵי־אוֹר נִפְלָאִים.</p>
</blockquote>
<blockquote>
<p>יֵשׁ מְחַיֵּה מֵתִים,</p>
<p>מַצְמִיחַ אַהֲבָה,</p>
<p>וְיֵשׁ בְּרֹב פְּלָאָיו</p>
<p>הוֹפֵךְ כֹּל לְזָהָב.</p>
</blockquote>
<blockquote>
<p>אַךְ בַּעַר אִישׁ… עוֹבֵר</p>
<p>הוּא בֵּין צִיצֵי־הָאוֹר</p>
<p>וְלֹא יִרְאֵם… נוֹדֵד</p>
<p>הוּא דַּל וּמֵת בּוֹדֵד…"</p>
</blockquote>
<blockquote>
<p>הַשִּׁבֳּלִים תִּרְקֹדְנָה… גַל כָּחֹל</p>
<p>מִשַּׁחַק רַד, הֵצִיף אֶת הַמָּחוֹל.</p>
<p>שָׁטִים זַהֲרוּרִים וְזִכְרוֹנוֹת.</p>
<p>מִתְנוֹעֲעִים כֹּחוֹת וְדִמְיוֹנוֹת.</p>
</blockquote>
<p>— — — — — — — —</p>
<blockquote>
<p>“<strong>פְפְפְף</strong>”</p>
<p>זָע צֵל פּוֹחֵז.</p>
<p>סוּס כּוֹסֵס</p>
<p>הִקְשִׁיב,</p>
<p>חָשַׁב,</p>
<p>נָשַׁף…</p>
<p>נָגוֹז חֲלוֹם־הַזִּיו.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/28168">https://benyehuda.org/read/28168</a></div></body>