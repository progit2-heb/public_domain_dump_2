<h1>הָרַקֶּפֶת</h1>
אברהם סולודר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לֹא נַרְקִיסִים, אַף לֹא</p>
<p>כַּלָּנִיּוֹת יָפוֹת:</p>
<p>עַל רֹאשׁ הַסֶָלַע שָׁם</p>
<p>אֶקְטֹוף לִי רַקָּפוֹת.</p>
</blockquote>
<blockquote>
<p>– "רַקֶּפֶת, לָמָּה זֶה</p>
<p>הָפוּךְ פִּרְחֵךְ הָרַךְ?"</p>
<p>– אֶשְׁמֹר אֶת אַבְקָתִי</p>
<p>מֵאֵגֶל גֶּשֶׁם לַח.</p>
</blockquote>
<blockquote>
<p>– "הַגִּידִי, צִיצַת־חֵן</p>
<p>רַקֶּפֶת קְטַנָּה,</p>
<p>אֵיכָה תִּנְוִי בַּצּוּר</p>
<p>שָׂשָׂה רַעֲנַנָּה?"</p>
</blockquote>
<blockquote>
<p>– בְּתוֹךְ הַצּוּר לִבִּי,</p>
<p>פֹּה מִשְׁכָּנִי שָׁלֵו;</p>
<p>אִינַק פֹּה לְשַׁדִּי,</p>
<p>אֶגְדַּל וַאֲלַבְלֵב.</p>
</blockquote>
<blockquote>
<p>– "הִנֵּה אֶקְטֹף פִּרְחֵךְ,</p>
<p>אָשִׂים אוֹתוֹ בַּזֵּר".</p>
<p>– לָכֵן בְּרֹאשׁ צוּרִים</p>
<p>גָּבֹהַּ אֶסְתַּתֵּר.</p>
</blockquote>
<blockquote>
<p>– "הִנֵּה עָלִיתִי צוּר</p>
<p>וּכְבָר פִּרְחֵךְ בַּזֵּר".</p>
<p>– קָחֵהוּ נָא: בְּעוֹד</p>
<p>יָמִים יִפְרַח אַחֵר.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/31649">https://benyehuda.org/read/31649</a></div></body>