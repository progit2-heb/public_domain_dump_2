<h1>חֶבְלֵי־מָשִׁיחַ</h1>
אברהם סולודר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<h2>א</h2>
<blockquote>
<p>"נִשְׂגַּבְתָּ סוֹד הַגְּאוּלָה! בְּעֹז וָגִיל</p>
<p>אֶחְתּוֹר עֲדֵי אָבוֹאָה סֵתֶר זְבוּלְךָ.</p>
<p>בְּסַעֲרוֹת־תְּפִלּוֹתַי אָסֹל שְׁבִיל,</p>
<p>בְּאֵשׁ לִבִּי אַבְעִיר, אַפִּיל קִיר גְּבוּלְךָ.</p>
<p>שַׁדַּי! תּוֹלַעַת אֲדָמָה רְפַת־אוֹנִים</p>
<p>אֲנִי…רְאֵה נַפְשִׁי! בָּהּ זִיק שְׁאוֹל יִלְהַט…</p>
<p>הַלֵּב נִשְׁבַּר וַיֵּהָפֵךְ תֵּל יְגוֹנִים…</p>
<p>כָּלָה הַקֵּץ. שַׁדַּי הוֹפַע מִיַּד, מִיַּד!"</p>
<p>כֹּה הִתְפַּלֵּל, הָגָה רַבִּי מֵאִיר הַשָּׂב</p>
<p>דּוּמָם סוֹדוֹ נָשָׂא, רַךְ־עַיִן, כְּפוּף־גַּב.</p>
<p>עוֹד שָׁם בְּמֶרְחַקֵּי־גוֹלָה,</p>
<p>צָץ בְּלִבֵּהוּ הַחֲלוֹם.</p>
<p>זִרְמֵי־גַעְגּוּעִים עַזִּים</p>
<p>עָטוּהוּ, הֲמָמוּהוּ דֹּם.</p>
<p>צַר, צַר הָיָה לוֹ בַּנֵּכָר…</p>
<p>הָמָה לִבּוֹ עֲיֵף רָזִים…</p>
<p>וַיַּעַל אֶרֶץ אֲבוֹתָיו</p>
<p>עִם הָרוּחוֹת הַנֶּחְפָּזִים.</p>
<p>שְׁמֵי־תְכֵלֶת עֲמֻקִּים,</p>
<p>יְפִי־גִבְעָה טָהוֹר וָרַךְ — —</p>
<p>הִרְגִּישׁ לִבּוֹ זִיו קְדוּשָׁה</p>
<p>אֶל תּוֹךְ נַפְשׁוֹ יְפַךְ, יְפַךְ…</p>
<p>יוֹם יוֹם יֵתַע הוֹמֶה, סוֹעֵר</p>
<p>בֵּין הֶהָרִים, בַּשְּׁבִילִים.</p>
<p>כְּלַהֲקוֹת־יוֹנִים הוֹמִים</p>
<p>קִרְבּוֹ שִׁירֵי הַתְּהִלִּים,</p>
<p>וּמַלְאָכִים זַכִּים רָנִים</p>
<p>נִגְלוּ לוֹ עַל כָּל גַּג וָתֵל.</p>
<p>דּוּמָם, בַּחֲרָדָה יִלְחַשׁ:</p>
<p>“אֶת כְּבוֹדְךָ רָאִיתִי, אֵל”.</p>
<p>בָּעִיר הָעַתִּיקָה, בְּחֵיק הַסִּמְטָאוֹת,</p>
<p>בֵּית הַמִּדְרָשׁ עוֹמֵד, קַן סוֹד וּפְלָאוֹת,</p>
<p>שָׁם “שַׁעַר הַשָּׁמַיִם”, קַן־הַקַּבָּלָה,</p>
<p>בְּשֶׁקֶט חֲלָלוֹ זִיו אֱלֹהִים עָלָה…</p>
<p>בַּלֵּיל בַּלֵּיל יָבוֹאוּ זְקֵנִים שַׁחִים,</p>
<p>רוֹעֵד אוֹר פַּנָּסָם בְּסוֹד רוּחוֹת לַחִים.</p>
<p>בֵּית הַמִּדְרָשׁ נֵעוֹר אָז. הַנֵּרוֹת חַיִּים.</p>
<p>הוֹמִים הַלְּבָבוֹת, הוֹמִים מַאֲוַיִּים.</p>
<p>עוֹלְמוֹת־חֵן אֵיתָנִים וַעֲדִינִים שָׁטִים,</p>
<p>גַּלֵּי הַסְּפִירוֹת בָּאִים וְנִמְלָטִים…</p>
<p>בְּחֶדֶר צַר, בּוֹדֵד רַבִּי מֵאִיר יֵשֵׁב</p>
</blockquote>
<blockquote>
<p>שָׁם — וְנַפְשׁוֹ רָוָה זִיו־חֶסֶד, זִיו־כְּאֵב…</p>
</blockquote>
<blockquote>
<p>בְּשׁוּט עָבֵי־הַטַּל רַכֵּי צִנָּה בָּרוֹם —</p>
<p>אָז תַּחֲרֹג נַפְשׁוֹ כְּרַעַם בַּתְּהוֹם…</p>
<p>"קָרוֹב אֲנִי אֵלֶיךָ, אֵל! שְׁמַע הַצָּו:</p>
<p>לֹא אַרְפְּךָ, הוֹרֵד אוֹר יִשְׁעֲךָ הָרָב!</p>
<p>בָּנֶיךָ נִשְׁחָטִים, אוֹר תּוֹרָתְךָ יִדְעָךְ,</p>
<p>שֵׁם כְּבוֹדְךָ גָּלָה מִלֵּב, נִסָּח"…</p>
<p>בַּחֶדֶר הֵד שׁוֹקֵט צוֹלֵל. הַס בַּפִּנָּה.</p>
<p>נִשְׁמַת־הַלֵּיל רוֹעֶדֶת וּמַאֲזִינָה…</p>
<p>חֲדַל־אֱיָל, רַבִּי מֵאִיר יִצְנַח,</p>
<p>עִם סַהַר־גִּיל צְחוֹק קַל עַל פָּנֵיהוּ נָח…</p>
<p>רַק הוּא, רַבִּי מֵאִיר, רַק הוּא יֵדַע הַסּוֹד:</p>
<p>הַקֵּץ קָרוֹב. קֵץ לְשִׁפְלוּת לְבוּז וְנוֹד.</p>
<p>תִּגְבַּרְנָה הַצָּרוֹת עַל הָאֻמָּה כֻלָּה —</p>
<p>הֵן, אֵלֶּה הַצָּרוֹת, תָּחֵשְׁנָה גְּאוּלָה.</p>
<p>בְּחִיל וְגִיל יַקְשִׁיב לְשֶׁטֶף הַדָּמִים…</p>
<p>יֵדַע, יֵדַע רַבִּי מֵאִיר: לְקֵץ יָמִים</p>
<p>סוּפַת־עֹז תַּחֲלֹף עַל יִשְׂרָאֵל הַנָּד.</p>
<p>הַשַּׁחַק אָז יִמֹּט, הַהֲוָיָה תִּרְעַד,</p>
<p>יִשְׁטֹף הַתֹּהוּ אֶת הַיְּקוּם הָעֵר, הֶחָי…</p>
<p>קָרוֹב הַיּוֹם! בָּא יוֹם הַדִּין. יוֹם אֲדֹנָי…</p>
<p>אָז הַיְּצִירָה תּוֹפַע טַל אשֶׁר כְּלוּלָה,</p>
<p>אָז יַעֲנֹד מָשִׁיחַ זֵר הַגְּאוּלָה.</p>
</blockquote>
<h2>ב</h2>
<blockquote>
<p>אָבִיב צָעִיר בַּשַּׁחַק אָז רִחֵף.</p>
<p>שִׁירַת צִיצִים בַּגַּיא, עַל צֶלַע־כֵּף</p>
<p>הֵד בְּרָכָה, עֲנֹג אֶבְרָה, נָהַר</p>
<p>עַל עִיר וָנִיר, וְשָׁרוּ תֵל וָהָר.</p>
<p>וְשָׁרוּ לְבָבוֹת שִׁיר עֲלוּמִים.</p>
<p>דִּשְׁאֵי־חוֹמָה הִזִּילוּ נִחוּמִים.</p>
<p>אָבִיב צָעִיר בַּשַׁחַק דֹּם יְפַךְ —</p>
<p>בָּרְחוֹבוֹת דַּם־יְהוּדִים נִשְׁפַּךְ…</p>
<p>זָעִים רוּחוֹת רָעִים, שֻׁדַּד הַלֵּב —</p>
<p>אָבִיב צָעִיר בַּשַּׁחַק אָז רִחֵף…</p>
</blockquote>
<blockquote>
<p>רָאִיתִי צִלְלֵי־אָבוֹת דּוּמָם צָפִים —</p>
<p>פֹּה נִינֵיהֶם מִתְרוֹצְצִים וְנִגָּפִים.</p>
<p>אַל, אַל תִּכָּלְמוּ, אָבוֹת! לֹא הֶרֶג כְּלָבִים</p>
<p>הָרְגוּ נִינֵיכֶם. כְּסַעַר לְהָבִים</p>
<p>הֵם נִלְחָמִים עַזִּים, מָרִים,</p>
<p>לִבּוֹת אָבִיב, לִבּוֹת־זִיו נִסְעָרִים.</p>
<p>חוֹמוֹת יְרוּשָׁלַיִם רָאוּם הַבִּרְיוֹנִים, הַגְּאֵיוֹנִים!</p>
</blockquote>
<blockquote>
<p>עִם לֵיל מֵרוֹם הַשַּׁחַק רַד הָעֶלְבּוֹן,</p>
<p>עֶלְבּוֹן־עֲנָק, זוֹעֵם, גֵּא כֶּעָוֹן.</p>
<p>מֵת הָאָבִיב. קִבְרוֹ נִשָּׂא בָרוֹם.</p>
<p>עֻלַּף הַיְּקוּם וַיִּתְכַּנֵּס לוֹ דֹּם…</p>
<p>בָּאֹפֶל כֶּתֶם־דָּם יַבְרִיק, עוֹלָם קָטָן —</p>
<p>בּוֹ נִשְׁקָפִים הָעֶלְבּוֹן וְהַשָּׂטָן.</p>
<p>הַבִּרְיוֹנִים שָׁרִים שִׁירֵי־חָרוֹן, שִׁירֵי־קְרָב,</p>
<p>הַיְּשִׁישִׁים תּוֹהִים עַל עוֹלָמָם חָרָב…</p>
<p>אִלֵּם הַלֵּיל. תּוֹעֶה הָעֶלְבּוֹן הַמָּר…</p>
<p>הַשַּׁחַק שְׁכוּל־אוֹר וְצַר לוֹ, צַר…</p>
</blockquote>
<blockquote>
<p>שָׁט תֹּהוּ בַּחֲלַל־הַמְּבוֹאוֹת</p>
<p>עִמּוֹ נִשְׁמוֹת־הַחֲלָלִים תּוֹעוֹת.</p>
<p>הִי־סֵתֶר יַחֲלֹף כְּלֵב, כְּגַל:</p>
<p>“צִיץ הַתִּקְוָה. צִיץ־הַתִּקְוָה קָמָל”….</p>
</blockquote>
<blockquote>
<p>בְּמַאֲפֵל־סִמְטָה קוֹל דֶּלֶת נִפְתָּחָה</p>
<p>חוֹלֵף כְּנַאֲקַת־חַיָּה, כַּאֲנָחָה.</p>
<p>קוֹל עַז עוֹלֶה: “בָּא יוֹם הַדִּין, יוֹם־אֲדֹנָי!”</p>
<p>וַיְהִי הַהֵד, כִּיצִיר אֵשׁ, עֵר וָחָי.</p>
<p>אִישׁ צַח, לָבָן, כַּמֵּת בְּתַכְרִיכָיו, עָבַר</p>
<p>בָּאֹפֶל, כְּכוֹכָב בְּמַחֲשַׁכִּים יִנְהָר.</p>
<p>הַשּׁוֹמְרִים נִדְהָמוּ. חֻבְּאוּ בַּצֵּל.</p>
<p>הָעֶלְבּוֹן חָוַר, גָּנַח הַלֵּיל.</p>
</blockquote>
<blockquote>
<p>דֹּם אֶל הַר־הַזֵּיתִים דַּרְכּוֹ אָחַז,</p>
<p>אַט אַט צָעַד, חֶזְיוֹן גֵּאוּת וָרָז.</p>
<p>שָׁם מֵחֵיקוֹ הוֹצִיא שׁוֹפָר, תָּקַע</p>
<p>בְּכָל אוֹנוֹ — הַדּוּמִיָּה בָּקַע…</p>
<p>פָּרַשׂ כַּפָּיו, קָרָא בְּקוֹל עַז, מַר:</p>
<p>"קוּמוּ, שׁוֹכְנֵי עָפָר!</p>
<p>בָּא יוֹם־הַדִּין, יוֹם אֲדֹנָי</p>
<p>וְשָׁב הַמֵּת וָחָי.</p>
<p>הִתְנָעֲרוּ, תִּלִּים!</p>
<p>בַּמִּשְׁעוֹלִים, בַּשְּׁבִילִים</p>
<p>צְאוּ, צְאוּ בַּמְּחוֹלוֹת.</p>
<p>הַמַּקְהֵלוֹת עוֹלוֹת,</p>
<p>הַמַּקְהֵלוֹת הַלְּבָנוֹת,</p>
<p>כַּעֲנָנוֹת.</p>
<p>חֲיוּ, מֵתִים זַכִּים!</p>
<p>מִמֶּרְחַקִּים</p>
<p>הָבִיאוּ הַמָּשִׁיחַ הַגּוֹאֵל…</p>
<p>אֲנִי, מֵאִיר בֶּן… אֶקְרָא לָכֶם הַלֵּיל.</p>
<p>דּוֹרוֹת דּוֹרוֹת</p>
<p>טָווּ זֵר תְּפִלּוֹת־אוֹרוֹת…</p>
<p>כָּלָה הַקֵּץ, גּוֹסֵס הַיְּקוּם הֶחָי…</p>
<p>בָּא יוֹם־הַדִּין, יוֹם אֲדֹנָי"…</p>
</blockquote>
<blockquote>
<p>בֵּינוֹת לַקְּבָרִים רַבִּי מֵאִיר יִצְעַד,</p>
<p>לִבְנַת־מַדָּיו לְסַהַר־פָּז תִּלְהַט…</p>
<p>קוֹל הַשּׁוֹפָר יָשׁוּט לַמֶּרְחַקִּים,</p>
<p>קוֹלוֹ יִקְרָא: "חֲיוּ, מֵתִים זַכִּים!</p>
<p>אַיֶּכָּה, הַמָּשִׁיחַ הַגּוֹאֵל?…</p>
<p>הוֹפַע, הוֹפַע בְּמַאֲפֵל הַלֵּיל!"…</p>
</blockquote>
<p>— — — — — — — — —</p>
<blockquote>
<p>בִּקְצֵה־הָעִיר, מֻצַּף־עֳפָאֵי־גַן,</p>
</blockquote>
<blockquote>
<p>בֵּית־תִּפְאָרָה נִשָּׂא, עַלִּיז וָרָן.</p>
<p>זוֹעֶמֶת חוֹמָתוֹ. מִבַּעַד לַשְּׂבָכוֹת</p>
<p>קוֹל נְשָׁמוֹת בָּא, טְרוּפוֹת וְנִדָּחוֹת.</p>
<p>בְּכִי וָשִׁיר הוֹמִים,</p>
<p>שִׁיר־יְשִׁימוֹן, שִׁיר־יְתוֹמִים.</p>
<p>“בֵּית־הַמְשֻׁגָּעִים” שָׁם. יוֹם וָלֵיל</p>
<p>רַב הַשָּׁאוֹן בּוֹ, יְלַל זָר, הוֹלֵל.</p>
<p>מֵאַחַד הַחַלּוֹנוֹת פּוֹרֵץ קוֹל מַר:</p>
<p>"קוּמוּ, שׁוֹכְנֵי עָפָר!</p>
<p>בָּא יוֹם הַדִּין, יוֹם אֲדֹנָי"…</p>
<p>יָטוּס הַקּוֹל לַמֶּרְחַקִּים, לְהַר וָגַיְא,</p>
<p>תּוֹעֶה הֵדוֹ בִּיגוֹן־הַסְּלָעִים.</p>
<p>וּבְהַקְשִׁיב אִישׁ לַקּוֹלוֹת הַנִּשָּׂאִים —</p>
<p>וְהִשְׁתּוֹמֵם, נִדְהָם יִצְעַד לְאַט</p>
<p>וּבְעֵינוֹ דִּמְעָה תִרְעָד…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/28167">https://benyehuda.org/read/28167</a></div></body>