<h1>כחול וככוכבים (תרס"ג)</h1>
מנחם מבש"ן
<body align="right" dir="rtl"><div align="right" dir="rtl"><!DOCTYPE html>
<body>
<p><a class="footnote" href="#fn:1" id="fnref:1" title="see footnote"><sup>1</sup></a></p>
<blockquote>
<p>הַיָּרֵחַ, הַכּוֹכָבִים אוֹרָם יִתֵּנוּ,</p>
<p>לַיְלָה עַל הָעֲמָקִים וְעַל הֶהָרִים…</p>
<p>וּלְפָנַי פָּתוּחַ סֵפֶר קָדְשֵׁנוּ</p>
<p>וַאֲנִי קֹרֵא וְשֹׁנֶה בַּדְבָרִים.</p>
</blockquote>
<blockquote>
<p>אֲנִי קוֹרֵא אֶת דִּבְרֵי אֱלֹהִים חַיִּים</p>
<p>וְקוֹלוֹ אֶשְׁמַע בֶּחָזוֹן שָׁם:</p>
<p>"וְשַׂמְתִּי זַרְעֲךָ כְּכוֹכְבֵי שָׁמַיִם</p>
<p>וְכַחוֹל עַל שְׂפַת הַיָּם".</p>
</blockquote>
<blockquote>
<p>רִבּוֹנוֹ שֶׁל עוֹלָם! דָּבָר מִדְּבָרֶיךָ</p>
<p>לֹא יָשׁוּב רֵיקָם, לֹא יַעֲלֶה בַּתֹּהוּ,</p>
<p>חֶפְצְךָ יֵעָשֶׂה תָּמִיד בְּעוֹלָמֶךָ,</p>
<p>הַכֹּל יָבֹא, כֹּל תּוּכַל עֲשׂהוּ.</p>
</blockquote>
<blockquote>
<p>וְגַם הִנֵּה בָא קְצֵה הַחִזָּיוֹן</p>
<p>וְנַפְשִׁי יוֹדַעַת מְאֹד:</p>
<p>כִּי הָיִינוּ כַּחוֹל לְמִרְמָס וּלְבִזָּיוֹן,</p>
<p>מִי יוֹדֵעַ עַד מָתַי עוֹד.</p>
</blockquote>
<blockquote>
<p>הִנֵּה כַּחוֹל הָיִינוּ, כְּאַבְנֵי נֵפֶץ,</p>
<p>עַל פְּנֵי כָל־הָאָרֶץ, עַל שְׂפַת הַיָּם;</p>
<p>אַךְ כּוֹכְבֵי הָאוֹר, כּוֹכְבֵי הַחֵפֶץ,</p>
<p>הַכּוֹכָבִים, הַכּוֹכָבִים – אֱלֹהִים, אַיָּם?!…</p>
</blockquote>
<p><strong>(תרס"ג)</strong></p>
<div class="footnotes">
<hr/>
<ol>
<li id="fn:1">
<p>“זאמד און שטערן”, מאת ש. פרוג. <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/30900">https://benyehuda.org/read/30900</a></div></body>