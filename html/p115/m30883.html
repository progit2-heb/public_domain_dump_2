<h1>נדודים (המקיץ תר"ע)</h1>
מנחם מבש"ן
<body align="right" dir="rtl"><div align="right" dir="rtl"><!DOCTYPE html>
<body>
<p><a class="footnote" href="#fn:1" id="fnref:1" title="see footnote"><sup>1</sup></a></p>
<blockquote>
<p>“נָע וָנָד תִּהְיֶה בָאָרֶץ”,</p>
<p>קֻלַּל קַיִן הֹרֵג הֶבֶל.</p>
<p>וַאֲנִי לֹא פָרַצְתִּי פָּרֶץ,</p>
<p>גַּם לֹא רָדַפְתִּי הֶבֶל…</p>
<p>וְרָצֹחַ לֹא רָצַחְתִּי אָדָם אוֹ בְעִיר –</p>
<p>וְנָע וָנָד אֶהְיֶה בָּעִיר.</p>
</blockquote>
<blockquote>
<p>כִּי אֵין לִי בַּיִת מִקְנֵה קִנְיָנִי,</p>
<p>וּבַעֲלֵי הַבָּתִּים, הָאֲדוֹנִים הַקָּשִׁים,</p>
<p>מַגְדִּילִים עָקֵב עַל גֵּרָם הֶעָנִי</p>
</blockquote>
<blockquote>
<p>(חָק עוֹלָם הוּא: עָשִׁיר יִמְשֹׁל בְּרָשִׁים)</p>
</blockquote>
<blockquote>
<p>הַגְבֵּהַּ שְׁאָלָה, הַרְחֵב פִּיהֶם,</p>
<p>מֵאֲשֶׁר יוּכְלוּ שְׂאֵת גָּרֵי בָתֵּיהֶם.</p>
</blockquote>
<blockquote>
<p>אֲסוֹבֵב עִיר – גַּם אֶרֶץ אֲמוֹדֵד:</p>
<p>כִּי מוֹרֶה אֲנִי – עֶבֶד עֲבָדִים לְאַחַי,</p>
<p>וְדַרְכִּי יְשָׁרָה לֹא אֶתְנוֹדֵד</p>
<p>לְרוּחַ הַיּוֹם, לְאַוַּת־נֶפֶשׁ כָּל־חַי,</p>
<p>וְשִׂים חֹנֶף מַחְסִי, מִשְׁעַנְתִּי,</p>
<p>לֹא נִסִּיתִי, לֹא הִסְכַּנְתִּי.</p>
</blockquote>
<blockquote>
<p>וְאֹרַח מִישׁוֹר וְדֶרֶךְ חַיִּים</p>
<p>יַחַד הַיּוֹם לֹא יַתְאִימוּ,</p>
<p>וּבֹר לֵב וְנִקְיוֹן כַּפַּיִם</p>
<p>מִשְׁעָן וּמִבְטָח לֹא יָשִׂימוּ…</p>
<p>הִתְרַפֵּס וְלֵךְ לִקְרַאת נְחָשִׁים –</p>
<p>אָז אֵיתָן מוֹשָׁבְךָ בַּאֲנָשִׁים!</p>
</blockquote>
<blockquote>
<p>עַל כֵּן מִמְּקוֹמִי תָּמִיד אָנוּדָה</p>
<p>כְּצִפּוֹר נֹדֶדֶת מִקִּנָּהּ לְמֶרְחַקִּים;</p>
<p>וּבְנוּדִי – אֶזְכְּרָה עַמִּי, עַם יְהוּדָה,</p>
<p>הַמֵּאִיר לָאָרֶץ וְהוּא שֹׁכֵן מַחְשַׁכִּים,</p>
<p>עַם נָע וָנָד בְּכָל הַמְּדִינוֹת</p>
<p>וְעַל קִנּוֹ שֶׁשָּׁמֵם יִשָּׂא קִינוֹת.</p>
</blockquote>
<blockquote>
<p>וּמִזְרָח וּמַעֲרָב, וְצָפוֹן וְדָרוֹם,</p>
<p>יְטֻלְטַל כָּל־יָמָיו טַלְטֵלָה גָּבֶר;</p>
<p>כִּי אֵין לוֹ אֲחֻזָּה – כִּי אִם בַּמָּרוֹם…</p>
<p>אוֹ עַל הָאָרֶץ בְּמוֹתוֹ: אֲחֻזַּת קָבֶר.</p>
<p>וּכְאָבִינוּ הָרִאשׁוֹן עִם בְּנֵי חֵת</p>
<p>גֵּר וְתוֹשָׁב הוּא עִם שְׁכֵנָיו בְּכָל־עֵת.</p>
</blockquote>
<blockquote>
<p>וּבְעָלָיו, אֲשֶׁר הוּא מִתְגּוֹרֵר אִתָּם,</p>
<p>מַרְבִּים בִּמְחִיר שִׁבְתּוֹ בֵּינוֹתָם:</p>
<p>הֵמָה יִתְּנוּ לוֹ אַדְמָתָם, פִּתָּם,</p>
<p>וְעַל נַפְשׁוֹ, עַל עָצְמוֹ, כָּל מַחְשְׁבוֹתָם;</p>
<p>אֵלֶּה – לִשְׁפֹּךְ דָּמוֹ כַּמַּיִם,</p>
<p>וְאֵלֶּה – לְבָלְעוֹ כִּשְׁאוֹל חַיִים…</p>
</blockquote>
<p>____</p>
<blockquote>
</blockquote>
<blockquote>
<p>מָתַי יָבֹא מַשָּׂא נַפְשִׁי,</p>
<p>יוֹם בּוֹא קֵץ לְכָל הַנְּדוּדִים,</p>
<p>וְשָׁתוּל בְּנָוֶה, בְּאַרְצוֹ חָפְשִׁי,</p>
<p>יֵשֵׁב עַמִּי, עַם הַיְּהוּדִים.</p>
<p>שָׁמָּה תִּהְיֶה גַם לִי תְּשׁוּעָה,</p>
<p>בִּמְקוֹם קָדְשֵׁנוּ – יָתֵד תְּקוּעָה.</p>
</blockquote>
<p><strong>(המקיץ תר"ע)</strong></p>
<div class="footnotes">
<hr/>
<ol>
<li id="fn:1">
<p>ביום העתיקי מעוני מבית לבית. <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/30883">https://benyehuda.org/read/30883</a></div></body>