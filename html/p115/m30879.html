<h1>אנקת עמי (בת-קול תרע"ג)</h1>
מנחם מבש"ן
<body align="right" dir="rtl"><div align="right" dir="rtl"><!DOCTYPE html>
<body>
<p>(לת"ב)</p>
<blockquote>
<p>מִכָּל־קְצוֹת הָאָרֶץ, בָּהּ עָבַרְנוּ,</p>
<p>עַל כַּנְפֵי־רוּחַ אַנְחוֹתֵינוּ בָּאוֹת</p>
<p>מֵאָז נִפְזַרְנוּ וְעִם אֱדוֹם גַּרְנוּ, –</p>
<p>וְעוֹד לֹא הוּנַח לָנוּ, לֹא חָדְלוּ הָרָעוֹת!</p>
</blockquote>
<blockquote>
<p>מֵעֵמֶק הַבָּכָא, מִכָּל־הַגּוֹלָה,</p>
<p>דּוֹר אַחַר דּוֹר, שָׁנָה אַחֲרֵי שָׁנָה,</p>
<p>עִם עַנְנֵי שָׁמַיִם דִּמְעָתֵנוּ עוֹלָה, –</p>
<p>אֲהָהּ, יְיָ אֱלֹהִים, עַד מָתַי, עַד אָנָּה?!</p>
</blockquote>
<blockquote>
<p>רְחוֹקָה מִמֶּנּוּ יְשׁוּעָה – וְגָדוֹל הַכְּאֵב,</p>
<p>בֹּקֵעַ עַד תְּהוֹם, מַרְעִישׁ שָׁמָיִם!</p>
<p>כִּמְעַט יָבֵשׁ מְקוֹר דִּמְעָה, פָּג הַלֵּב,</p>
<p>כָּלוּ כָּל־הַקִּצִּים – וְכָלוּ הָעֵינָיִם…</p>
</blockquote>
<blockquote>
<p>הֲלֹא עוֹד מְעַט וְהָיוּ שִׁפְעַת הַדְּמָעוֹת</p>
<p>לְיָם נִגְרָשׁ, זֹעֵף בַּהֲמוֹן מִשְׁבָּרִים,</p>
<p>וְהָאֲנָחוֹת תִּתְלַכֵּדְנָה לְרוּחַ זְוָעוֹת,</p>
<p>לְסַעַר מְשָׁרֵשׁ אֲרָזִים, מְפָרֵק הָרִים;</p>
</blockquote>
<blockquote>
<p>וְעָלָה הַיָּם וְאָחַז בְּכַנְפוֹת הָאָרֶץ</p>
<p>וְנִעֵר וּבִעֵר וְהִשְׁמִיד וְלֹא יָחֹס;</p>
<p>וְעַל הַנִשְׁאָר מִן הַמַּבּוּל יָבִיא קָרֶץ</p>
<p>הַסַּעַר הַמִּתְחוֹלֵל יְלִיד הָאֲנָחוֹת!</p>
</blockquote>
<p><strong>(בת-קול תרע"ג)</strong></p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/30879">https://benyehuda.org/read/30879</a></div></body>