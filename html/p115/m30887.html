<h1>דרך עולם (תרע"א)</h1>
מנחם מבש"ן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>חֶזְיוֹנוֹת נְעוּרִים, חֲלֹמוֹת רִאשׁוֹנִים,</p>
<p>שַׁעֲשׁוּעַי, חֲבֵרַי בְּדֶרֶךְ הַחַיִים,</p>
<p>אַיֵּכֶם אֵפוֹא, אַיֵּה הַפִּתְרוֹנִים,</p>
<p>לָהֶם מֵעוֹדִי נָשָׂאתִי עֵינָיִם.</p>
<p>הֵן אַתֶּם חֶלְקִי, מְשׂוֹשִׂי, מַאֲוַיַּי,</p>
<p>וּבִלְעֲדֵיכֶם – מָה אֲנִי וּמָה חַיַּי!</p>
</blockquote>
<blockquote>
<p>כָּל־יְמֵי־חֶלְדִּי לֹא מָנַעְתִּי</p>
<p>אֶת נַפְשִׁי מִתִּקְוָה לְיוֹם מְלֹאת;</p>
<p>בָּכֶם שָׁעִיתִי – וְהִשְׁתַּעֲשָׁעְתִּי:</p>
<p>“עוֹד יָבֹא בוֹא הַמּוֹפֵת וְהָאוֹת”.</p>
<p>וְהִנֵּה עָבַר חֶלְדִּי, בַּעֲצָמַי בָּא רָזוֹן,</p>
<p>אָרְכוּ הַיָּמִים – וְאָבַד כָּל־חָזוֹן!</p>
</blockquote>
<blockquote>
<p>נֵר לְרַגְלִי תָּמִיד אַתֶּם הֱיִיתֶם</p>
<p>וּלְמַחֲשַׁכֵּי נַפְשִׁי – קֶרֶן אוֹרָה.</p>
<p>עַתָּה בַּעֲרֹב יוֹמִי נִדַּפְתֶּם, כְּלִיתֶם,</p>
<p>כִּצְלָלִים נִבְלָעִים בְּמַסֵּכָה שְׁחוֹרָה…</p>
<p>יָפוּחַ הַיּוֹם – וְנָסוּ הַצְּלָלִים,</p>
<p>וְקֵץ כָּל־הֶחָזוֹן – הֲבֵל הֲבָלִים!</p>
</blockquote>
<blockquote>
<p>בְּרֵאשִׁית דַּרְכֵּנוּ בְּתֵבֵל־אֶרֶץ,</p>
<p>בְּעוֹד מִשְׂחָק לָנוּ כָּל־עָמָל וְטֹרַח,</p>
<p>בְּעוֹד הָאָדָם פֹּרֵץ עָלָיו פֶּרֶץ</p>
<p>וּמְלֵא־עֲלוּמִים יָשִׂישׂ לָרוּץ אֹרַח, –</p>
<p>אָז חֶזְיוֹנוֹת־פָּז כַּכְּרוּבִים יְסֻבֻּנוּ,</p>
<p>יִשְׂחֲקוּ לְפָנֵינוּ בְּכָל־עֵת, יַרְהִיבֻנוּ.</p>
</blockquote>
<blockquote>
<p>וּכְבוֹא עַד קְצֵה דַרְכּוֹ הַהֵלֶךְ –</p>
<p>וְהִנֵּה, כְּקֶצֶף עַל מַיִם, כָּל־חֲזוֹן־לֵב</p>
<p>אֶחָד אַחַר אֶחָד נָמוֹג וַיֵּלֶךְ!</p>
<p>הוֹי עַל הַתַּהְפֻּכָה, הוֹי עַל הַכְּאֵב:</p>
<p>הֲגַם לְהַפִּיל מִיַּד שָׂב מִשְׁעַנְתּוֹ הָאַחַת</p>
<p>בְּלֶכְתּוֹ שְׁחֹחַ עַל עֶבְרֵי פִי־פָחַת!</p>
</blockquote>
<blockquote>
<p>אוֹ הַאֻמְנָם זֶה חֶלְקֵנוּ בַּחַיִים,</p>
<p>לְקַוֹּת, לִשְׁאֹף, לְגַמֵּא אֶרֶץ וְתֵבֵל –</p>
<p>וְלֶאֱסֹף כָּל־הַיָּמִים רוּחַ בְּחָפְנַיִם</p>
<p>וְלִרְאוֹת לַקֵּץ כִּי הַכֹּל הֶבֶל,</p>
<p>וּלְבַד הַתִּקְוָה, כָּל־יוֹרְדֵי־דוּמָה</p>
<p>לֹא יִשְׂאוּ בַּעֲמָלָם בְּיָדָם מְאוּמָה?</p>
</blockquote>
<p><strong>(תרע"א)</strong></p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/30887">https://benyehuda.org/read/30887</a></div></body>