<h1>אניתנו (חזון למועד תרס"ט)</h1>
מנחם מבש"ן
<body align="right" dir="rtl"><div align="right" dir="rtl"><!DOCTYPE html>
<body>
<p><a class="footnote" href="#fn:1" id="fnref:1" title="see footnote"><sup>1</sup></a></p>
<blockquote>
<p>אֳנִיּוֹת רַבּוֹת יוֹרְדוֹת תְּהוֹמָה,</p>
<p>לֹא תָבֹאנָה אֶל הַחֹף;</p>
<p>אֳנִיָּתֵנוּ תְּהַלֵּךְ רוֹמָה</p>
<p>אַף כִּי מוֹקְשִׁים לָהּ לָרֹב.</p>
<p>לְסַעַר מֵעָל, לִתְהוֹם מִתַּחַת</p>
<p>תִּשְׂחַק שָׂחֹק, לֹא תִירָא;</p>
<p>הָאֳנִיָּה חֲזָקָה, נִצַּחַת</p>
<p>אֳנִיָּתֵנוּ הָאֲדִירָה.</p>
</blockquote>
<blockquote>
<p>וּכְבָר הָאֳנִיָּה סָבָבָה</p>
<p>עַל פְּנֵי כָל־יָם וּתְהוֹם:</p>
<p>הַיָּם הָאָדֹם, יָם הָעֲרָבָה,</p>
<p>הַיָּם הַשָּׁחוֹר מַהְלְכָהּ כָּיּוֹם.</p>
<p>כַּמָה הֲדָפוּהָ גַּלֵּיהֶם,</p>
<p>טִלְטְלוּהָ אָנֶה וְאָנָה,</p>
<p>וְהִיא תַעֲבוֹר שָׁלוֹם בֵּינֵיהֶם</p>
<p>אֳנִיָּתֵנוּ הַיְשָׁנָה.</p>
</blockquote>
<blockquote>
<p>אֵינֶנָּה אֳנִיַּת מִלְחֶמֶת,</p>
<p>לֹא בַרְזֶל מִנְעָלֶיהָ,</p>
<p>אַךְ כָּל־אֵשׁ וְחֶרֶב נֹקֶמֶת</p>
<p>לֹא תִצְלַחְנָה עָלֶיהָ.</p>
<p>אַל נָא תִשְׁאֲלוּ אֵיךְ זֹאת הוֹיָה,</p>
<p>אֵין אִישׁ חָכָם וְיָבִין אֵלֶּה –</p>
<p>אַחַת הִיא מֵאֵין כּמוֹהָ</p>
<p>אֳנִיָּתֵנוּ אֳנִיַּת פֶּלֶא.</p>
</blockquote>
<blockquote>
<p>אַל תִּתְמְהוּ כִּי עָלֶיהָ</p>
<p>כָּל־רָע לֹא יִצְלַח צָלֹחַ;</p>
<p>הֵן רַב־הַחוֹבֵל בְּעָלֶיהָ</p>
<p>רַב תְּבוּנוֹת וּגְדָל־כֹּחַ.</p>
<p>יוֹדֵעַ הוּא כָּל־מַיִם שָׁם</p>
<p>מֹנֶה נִטְפֵי אַרְצֵנוּ,</p>
<p>דֹרֵךְ עַל בָּמֳתֵי יָם וָיָם</p>
<p>מְנַהֵל לָאֳנִיָּתֵנוּ.</p>
</blockquote>
<blockquote>
<p>וְגַם לֹא יַאַרְכוּ הַיָּמִים</p>
<p>וְנָחָהּ אֶל הַמַּרְגוֹעַ,</p>
<p>כִּי הִנֵּה זֶה שְׁנוֹת עוֹלָמִים</p>
<p>מֵאָז תָּנוּעַ נוֹעַ.</p>
<p>וְתַם יָם וְתֵרָאֶה יַבָּשָׁה</p>
<p>וְסַעַר וְגַלִּים לֹא יִהְיוּ עוֹד,</p>
<p>אָז תָּנוּחַ מִדַּרְכָּהּ הַקָּשָׁה</p>
<p>אֳנִיָּתֵנוּ אֳנִיַּת נוֹד.</p>
</blockquote>
<p><strong>(חזון למועד תרס"ט)</strong></p>
<div class="footnotes">
<hr/>
<ol>
<li id="fn:1">
<p>“אונזער שיף” מאת מוריס רוזנפלד <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/30896">https://benyehuda.org/read/30896</a></div></body>