<h1>אמרי נואש (בת-קול תרע"ג)</h1>
מנחם מבש"ן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>יְדִיד נְעוּרִים לִי, לְנֶגְדִּי אֹתוֹ שִׁוִּיתִי,</p>
<p>בּוֹ כָּל־חַיֵּי רוּחִי, בּוֹ כָּל־הֲגִיגִי;</p>
<p>שְׁלֹמוֹ וְטוֹבָתוֹ דָּרַשְׁתִּי, אִוִּיתִי,</p>
<p>וּבְחֵיקוֹ שָׁפַכְתִּי שִׂיחִי וְשִׂיגִי.</p>
</blockquote>
<blockquote>
<p>לֹא הָלַכְתִּי בִּגְדֹלוֹת, שָׁפַטְתִּי רָמִים,</p>
<p>וּלְגַלּוֹת תַּעֲלֻמוֹת לֹא הִתְאַמַרְתִּי:</p>
<p>כְּדַבֵּר אִישׁ אֶל יְדִידוֹ, בֶּאֱמֶת וּבְתָמִים,</p>
<p>בְּאָזְנָיו דִּבַּרְתִּי, יָעַצְתִּי, הִזְהַרְתִּי.</p>
</blockquote>
<blockquote>
<p>יָעַצְתִּי, דִּבַּרְתִּי דְבָרַי כָּאֵשׁ,</p>
<p>חָרַשְׁתִּי לִזְרֹעַ, עָמַלְתִּי לָטַעַת;</p>
<p>וּבְתֻמִּי הֶאֱמַנְתִּי כִּי אָמְנָם יֵשׁ</p>
<p>לִידִידִי, <strong>עַמִּי</strong>, אֹזֶן שֹׁמַעַת.</p>
</blockquote>
<blockquote>
<p>הֶאֱמַנְתִּי כִּי לְמוֹצָא שְׂפָתַי תְּלוּאִים</p>
<p>הָמוֹן רַבָּה, עַל דְּבָרַי אֱמוּנִים;</p>
<p>כְּיֶלֶד בְּשִׂיחוֹ אֶל פֶּסֶל־שַׁעֲשׁוּעִים</p>
<p>כָּל־נַפְשׁוֹ לוֹ יָפִיק, יִשְׁמֹר אֱמוּנִים…</p>
</blockquote>
<blockquote>
<p>כָּכָה שָׁקַדְתִּי עַל יְדִידִי בְּתָמִים</p>
<p>זֶה עֲשָׂרוֹת שָׁנִים מִבְּלִי נוּחַ, –</p>
<p>עֲדֵי נִפְקְחוּ עֵינַי בְּאַחֲרִית הַיָּמִים</p>
<p>וְהִנֵּה אָסַפְתִּי בְּחָפְנַי רוּחַ…</p>
</blockquote>
<blockquote>
<p>כִּי יְדִידִי זֶה אֵינֶנּוּ יוֹדֵעַ</p>
<p>עוֹד אֶת לְשׁוֹנִי, לְשׁוֹן אֲבוֹתָיו,</p>
<p>וּבְדַבְּרִי אֵלָיו – אֵין שֹׁמֵעַ:</p>
<p>יָשֵׁן הוּא וְחֹלֵם חֲלֹמוֹתָיו.</p>
</blockquote>
<blockquote>
<p>יָשֵׁן – וּלְרַגְלָיו הַתֹּפֶת עֲרוּכָה</p>
<p>וּתְרוּעַת מִלְחָמָה מַחֲרִידָה כָּל־לֵב;</p>
<p>וְחוֹלֵם חֲלֹמוֹת שָׁלוֹם וּמְנוּחָה:</p>
<p>שְׁלוֹם אֱמֶת בֵּין הַכֶּבֶשׂ וּבֵין הַזְּאֵב…</p>
</blockquote>
<blockquote>
<p>יָשֵׁן – וּמְזַעְזְעָיו מֹרְטִים וּמשְׁכִים,</p>
<p>וְתַעֲלוּלִים יִתְעַלְלוּ בוֹ גַּם הִתְעַלֵּל,</p>
<p>וְרֹעִים יִרְעוּ קָדְקֹד וּכְלָבִים נשְׁכִים –</p>
<p>וּפָנָיו יִתְעַוְּתוּ וּשְׂפָתוֹ תְּמַלֵּל:</p>
</blockquote>
<blockquote>
<p>“אָהַבְתִּי אֶת אֲדוֹנִי, לֹא אֵצֶא”,</p>
<p>וְנֶהְפַּךְ מִצִּדּוֹ אֶל צִדּוֹ וְיָשֵׁן.</p>
<p>וְגָדוֹל הַכְּאֵב וְלַחֶרְפָּה אֵין קֵצֶה,</p>
<p>וְהָעֵר – יִרְאֶה וְכָעַס וְחָרַק שֵׁן…</p>
</blockquote>
<blockquote>
<p>וָאֹמַר: אִם כֵּן, לָמָּה זֶה אָנֹכִי,</p>
<p>עַל מִי אֲדַבְּרָה וְאָעִידָה וְאַשְׁמִיעָה;</p>
<p>וּבְכֵן פָּג לִבִּי, רָפוּ יָדַי, סָר כֹּחִי,</p>
<p>הֶחֱשֵׁיתִי מִטּוֹב, נֶאֱלַמְתִּי דוּמִיָּה.</p>
</blockquote>
<p><strong>(בת-קול תרע"ג)</strong></p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/30888">https://benyehuda.org/read/30888</a></div></body>