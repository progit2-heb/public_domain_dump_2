<h1>האביב ליהודים (המקיץ תרס"ט)</h1>
מנחם מבש"ן
<body align="right" dir="rtl"><div align="right" dir="rtl"><!DOCTYPE html>
<body>
<p><a class="footnote" href="#fn:1" id="fnref:1" title="see footnote"><sup>1</sup></a></p>
<blockquote>
<p>הִנֵּה זֶה שָׁב הָאָבִיב</p>
<p>וְהוֹדוֹ עַל אֶרֶץ וְשָׁמַיִם, –</p>
<p>כָּל־צִיץ, כָּל־פֶּרַח מִסָּבִיב</p>
<p>שָׁבוּ הֵקִיצוּ לַחַיִים.</p>
<p>הִנֵּה שָׁבוּ הַשָּׂדוֹת לִפְרֹחַ,</p>
<p>הִנֵּה שָׁבוּ הַיְּעָרִים לִצְמֹחַ,</p>
<p>הַזֹּהַר יָשׁוּב יִשְׁתַּפֵּךְ עַל כֹּל,</p>
<p>הַזָּמִיר יָשׁוּב יִתֵּן קוֹל.</p>
</blockquote>
<blockquote>
<p>וּכְצַיָּר אָמָן עֹשֶׂה בַּצֶּבַע</p>
<p>יְחַלֵּק הָאָבִיב שְׁלַל צְבָעִים;</p>
<p>וְעָטוּ כָּל־הַר וְכָל־גֶבַע</p>
<p>וְכָל־הָאָרֶץ יְרַקְרַק נָעִים.</p>
<p>הַשֶּׁמֶשׁ תִּשְׂחַק, תַּצְהִיל פָּנֶיהָ</p>
<p>אֶל תֵּבֵל וּמְלוֹאָהּ, וְעוֹרְרָה יְשֵׁנִים,</p>
<p>וּבְשַׂחֲקָהּ וּבִנְשִׁיקוֹתֶיהָ</p>
<p>תַּקְדִּישׁ קְרוּאֶיהָ לִשְׂבֹּעַ עֲדָנִים…</p>
</blockquote>
<blockquote>
<p>אָז יָנוּב תְּנוּבָה</p>
<p>גַם רוּחַ הָאָדָם,</p>
<p>וְשִׁעְשְׁעֻהוּ רַעֲיוֹנֵי מְשׁוּבָה</p>
<p>וְחֶזְיוֹנוֹת – וּקְסָמִים בְּיָדָם.</p>
<p>וַחֲלוֹמוֹת פָּז יְפַזֵּזוּ</p>
<p>וּבָרְאוּ שָׁמַיִם חֲדָשִׁים,</p>
<p>וְהָאָרֶץ הַנְּשַׁמָּה הַלֵּזוּ</p>
<p>כְּגַן עֵדֶן לָאֲנָשִׁים.</p>
<p>וְהַלֵּב יָקֵר מַחֲשָׁבוֹת</p>
<p>וּבָנָה מַעֲלוֹתָיו בָּרָמָה;</p>
<p>וְתַעֲנֻגוֹת מַאֲלִיפוֹת מְרֻבָּבוֹת</p>
<p>יְחַיּוּ כָּל־נְשָׁמָה.</p>
</blockquote>
<blockquote>
<p>וּמִי זֶה הַהוֹלֵךְ שְׁחוֹחַ</p>
<p>תּוֹעֶה הֵנָּה וַהֲלוֹם</p>
<p>עַל יְרַק הָאָבִיב בְּלִי כֹחַ</p>
<p>יִתְנוֹדֵד, יֵאָנֵק דֹם?</p>
<p>בָּדָד יֵלֶךְ הוּא וִיגוֹנוֹ,</p>
<p>עָיֵף קֹדֵר, בְּלִי חַמָּה, –</p>
<p>אֲבִיבוֹ, שִׁמְשׁוֹ, עֵת שְׂשׂוֹנוֹ</p>
<p>חָלְפוּ, נָבְלוּ, הָהּ, זֶה כַּמָּה!</p>
</blockquote>
<blockquote>
<p>הַיְדַעְתֶּם אֶת הַכֹּאֵב</p>
<p>הַהוֹלֵךְ כִּפְרֹחַ אֶרֶץ וְתֵבֵל</p>
<p>דֹאֵג, חָרֵד, סָר וְזֹעֵף</p>
<p>וְלִבּוֹ קֹרֵא אֶל אֵבֶל?</p>
<p>הֲלֹא זֶה הַיְהוּדִי, הֲלֹא־הוּא,</p>
<p>עוֹלָמוֹ תֹּהוּ וָבֹהוּ,</p>
<p>רוּחוֹ נְעִימוֹת בַּל יַחַז</p>
<p>וּבְמַבָּטוֹ אֵין נַחַת.</p>
<p>בְחַדְרֵי הַלֵּב</p>
<p>יָגוֹן וּכְאֵב</p>
<p>יַפְרִישׁוּ כְּצִפְעוֹנִים,</p>
<p>וּפְצָעִים יְשָׁנִים</p>
<p>פְּצָעִים חֲבוּשִׁים</p>
<p>בְּזִכְרֹנוֹת לֹא־דְרוּשִׁים</p>
<p>כְּנֵטֶל אֲבָנִים</p>
<p>מַשָּׂא לְאֵין אוֹנִים, –</p>
<p>מֵתִים, מֵתִים, גְּוִיּוֹת קָרוֹת,</p>
<p>נֹעַר בָּלֶה, תַּעֲנֻגּוֹת נִגָּרוֹת.</p>
</blockquote>
<blockquote>
<p>כָּל־צִיץ, כָּל־קוֹץ לְמִינֵהוּ</p>
<p>לַעֲגוֹ בּוֹ יָנִיחַ;</p>
<p>כָּל־עוֹף כָּנָף יִזְעָמֵהוּ,</p>
<p>יָרִיעַ עָלָיו, יַצְרִיחַ.</p>
<p>לֹא לוֹ הַפְּרָחִים, לֹא צֶבַע רִקְמָתַיִם,</p>
<p>לֹא לוֹ הָאָרֶץ, הָאָבִיב וּמַתְּנוֹת יָדוֹ,</p>
<p>גַּם הַצִּפֳּרִים, גָּם הַשָּׁמַיִם,</p>
<p>גַּם בְּנֵי־ הָאָדָם – הַכֹּל בִּלְעָדוֹ!…</p>
</blockquote>
<blockquote>
<p>אַל תִּרְאוּנִי פִּרְחֵי־חֵן!</p>
<p>אַל נָא אֶהְיֶה לָכֶם לְמִלָּה,</p>
<p>יָפִים אַתֶּם – אָמְנָם כֵּן!</p>
<p>אַךְ יָפִים מִכֶּם הַיְהוּדִי סִלָּה…</p>
<p>תַּפּוּחֵי זָהָב, גַּפְנֵי אַדֶּרֶת,</p>
<p>הִתְנוֹסְסוּ עַל אַדְמַת מַטָּעוֹ,</p>
<p>פְּרָחִים אֵין כְּמוֹהֶם לְתִפְאֶרֶת</p>
<p>נָטַע אֱלֹהִים לְבַדּוֹ בְּאֶצְבָּעוֹ!…</p>
</blockquote>
<blockquote>
<p>שַׁאֲלוּ אַרְזֵי הַלְּבָנוֹן נוֹרָא־הוֹד,</p>
<p>שַׁאֲלוּ אֶת הַשָּׁרוֹן וְאֶת כָּל־נְכֹאתוֹ</p>
<p>הָהּ, הֲלֹא יֵדְעוּ הֲלֹא יַכִּירוּ עוֹד</p>
<p>אֶת בַּעֲלֵיהֶם אַחֲרֵי בְלוֹתוֹ.</p>
<p>שַׁאֲלוּ אֶת הַר הַזֵּיתִים</p>
<p>שַׁאֲלוּ כַּרְמֶל וְחֶרְמוֹנִים, –</p>
<p>שַׁאֲלוּ כָּל־אֵלֶּה הַמֵּתִים</p>
<p>לַחֲלֹמוֹת הַיָּפִים הָרִאשׁוֹנִים…</p>
</blockquote>
<blockquote>
<p>אֲוֵיר אַרְצוֹ הַקְּדוֹשָׁה</p>
<p>הָיְתָה חַיֵּי נְשָׁמוֹת,</p>
<p>בְּמִקְדָשׁוֹ הָאֶבֶן הָרֹאשָׁה</p>
<p>נִגְלוּ אֱלֹהִים עֲלֵי אֲדָמוֹת;</p>
<p>אַלְפֵי שִׁנְאָן שִׁעְשְׁעֻהוּ</p>
<p>בְּרָן יַחַד כּוֹכָבָיו,</p>
<p>אַלְפֵי שְׂמָחוֹת סִלְסְלֻהוּ</p>
<p>בִּימֵי בִכּוּרֵי עֲנָבָיו.</p>
</blockquote>
<blockquote>
<p>שָׁם נִגֵּן הַיְהוּדִי נְגִינוֹת</p>
<p>עֲלֵי עָשׂוֹר וְעֲלֵי נֵבֶל,</p>
<p>קוֹלוֹת אֱלֹהִים' זְמִירוֹת עֲדִינוֹת</p>
<p>לֹא נִשְׁמְעוּ כְּמוֹהֶם בְּתֵבֵל, –</p>
<p>עַל עֲרָבָה, עֲרָבָה עֲרֻמָּה</p>
<p>תָּלוּי, הָהּ, חֲלוֹם הָאֻמָּה…</p>
</blockquote>
<blockquote>
<p>אָמְנָם עָבַר הַחֲלוֹם וְאֵינֶנּוּ,</p>
<p>אַךְ הִנֵּה חָלַמְתָּ עוֹד חֲלוֹם,</p>
<p>אָבִיב חָדָשׁ, הֲלֹא תִשְׁמָעֶנּוּ?</p>
<p>קוֹרֵא לְךָ מֵרָחוֹק “שָׁלוֹם!”</p>
<p>אַל תִּוָּאֵשׁ, אִישׁ מַכְאוֹבוֹת,</p>
<p>אַל נָא עוֹד תִּלְבַּשׁ שְׁמָמָה,</p>
<p>תְּקוּפָה חֲדָשָׁה, שָׁנִים טוֹבוֹת</p>
<p>נָכוֹנוּ לְךָ, הַיְהוּדִי, שָׁמָּה…</p>
<p>הֲלֹא תִשְׁמַע בְּעַד הֶעָבִים</p>
<p>קוֹל דְּמָמָה דַקָּה?</p>
<p>הֲלֹא תַקְשִׁיב מִבֵּין כּוֹכָבִים</p>
<p>שִׁירַת־כְּרוּבִים זַכָּה?</p>
<p>שִׁירָה חֲדָשָׁה, שִׁירַת־בְּשׂוֹרָה,</p>
<p>מַשְׁמִיעָה שָׁלוֹם, מְבַשֶּׂרֶת אוֹרָה?</p>
</blockquote>
<blockquote>
<p>עוֹד יוֹסִיף נִרְדְּךָ לָתֵת רֵיחַ,</p>
<p>וְזֵיתֶיךָ בֵּין שׁוּרוֹתָם יַצְהִירוּ,</p>
<p>שִׁמְשְׁךָ יָשׁוּב לִהְיוֹת זֹרֵחַ,</p>
<p>וְכוֹכְבֵי נִשְׁפְּךָ כְּקֶדֶם יָאִירוּ.</p>
<p>וּזְרוֹעַ יְיָ, תָּשׁוּב תִּתְעוֹרֵר</p>
<p>וֶהֱשִׁיבָה אוֹתְךָ עַל כַּנֶּךָ,</p>
<p>וְשִׁירֵי רוֹעִים תָּשׁוּב תְּשׁוֹרֵר</p>
<p>מִדֵּי צֵאתְךָ בְּעִקְבֵי צֹאנֶךָ,</p>
<p>וְשַׁבְתָּ לִרְאוֹת חַיִים עוֹד,</p>
<p>חַיֵּי עוֹלָם בְּאֵין קְפָדָה,</p>
<p>וּבָאתָ מִשּׁוּט בְּאֶרֶץ נוֹד</p>
<p>לִשְׁכֹּן כָּבוֹד בְּאַרְצְךָ הַנֶּחְמָדָה.</p>
<p>לֹא עוֹד תִּגְלֶה מֵאַדְמָתֶךָ,</p>
<p>וְזֵדִים לֹא יִתְּנוּ עָלֶיךָ בְּקוֹלָם,</p>
<p>תַּחַת גַּפְנְךָ וְתַחַת תְּאֵנָתֶךָ</p>
<p>תֵּשֵׁב לָבֶטַח כִּימֵי עוֹלָם.</p>
<p>סֹלּוּ הַמְּסִלָּה לָרֶשֶׁת</p>
<p>אֶת אֶרֶץ אֲבוֹתֵינוּ,</p>
<p>עוֹד שָׁם לַפִּיד אֵשׁ לֹחֶשֶׁת</p>
<p>אֵצֶל חוֹמַת מִקְדָשֵׁנוּ!…</p>
</blockquote>
<p><strong>(המקיץ תרס"ט)</strong></p>
<div class="footnotes">
<hr/>
<ol>
<li id="fn:1">
<p>“דער יודישער מאי” למוריס רוזנפלד. <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/30897">https://benyehuda.org/read/30897</a></div></body>