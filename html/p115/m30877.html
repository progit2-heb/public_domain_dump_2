<h1>מבטח בֹגד (המבשר תר"ע)</h1>
מנחם מבש"ן
<body align="right" dir="rtl"><div align="right" dir="rtl"><!DOCTYPE html>
<body>
<p><a class="footnote" href="#fn:1" id="fnref:1" title="see footnote"><sup>1</sup></a></p>
<blockquote>
<p>הַחֹרֶף עָבַר, הָאָבִיב הוֹפִיעַ,</p>
<p>וְהָאָרֶץ וִישֵׁנֵי חֵיקָהּ הֵקִיצוּ;</p>
<p>וּבְכָל הַמָּקוֹם אֲשֶׁר אוֹרוֹ מַגִּיעַ</p>
<p>נֵעוֹר כָּל־צֶמַח וּפְרָחִים יָצִיצוּ,</p>
<p>וְהַדְּרוֹר הַשָּׁב קוֹל רִנָּתוֹ יַשְׁמִיעַ</p>
<p>וְגַן וּמְלֹאוֹ רֵיחַ נָעִים יָפִיצוּ.</p>
</blockquote>
<blockquote>
<p>אַךְ בְּעוֹד הָאָרֶץ לֹבֶשֶׁת עֲדָנִים</p>
<p>וְהָעֵצִים יַעֲדוּ עֶדְיָם, נִצָּתָם,</p>
<p>וְהִנֵּה רָעֲמוּ הַשָּׁמַיִם פָּנִים</p>
<p>וַיָּרִיקוּ עָלֵינוּ בְּנֵי אַשְׁפָּתָם –</p>
<p>יֶרַח זִו הָיָה לְיֶרַח הָאֵיתָנִים –:</p>
<p>שֶׁלֶג וּכְפוֹר, רוּחַ סְעָרָה – וְקָרָתָם.</p>
</blockquote>
<blockquote>
<p>מַלְאֲכֵי חֹרֶף אֵלֶּה נָפְלוּ כַּשּׁוֹדְדִים</p>
<p>בִּן־לַיְלָה, הָהּ, עַל נִצָּנַי הָרַכִּים,</p>
<p>וְהַנִּצָּנִים רֹעֲדִים, מִתְפַּלְּצִים, מִתְנוֹדְדִים,</p>
<p>וְאַךְ יָצֹא יָצְאוּ – עֲלוּמֵיהֶם מְבַכִּים;</p>
<p>וְשָׁבֵי גוֹלָה, הַצִּפֳּרִים הַבּוֹדְדִים</p>
<p>עוֹמְדִים עֲלֵיהֶם דּוּמָם, שׁוֹמֵמִים, מְחַכִּים…</p>
</blockquote>
<blockquote>
<p>צַר לִי עֲלֵיכֶם, נִצָּנַי, כִּי קִדַּמְתֶּם</p>
<p>לָצֵאת לָאוֹר גַּם אַתֶּם מִסֵּתֶר רֵבֶץ,</p>
<p>וְעַל הָאָבִיב הַבֹּגֵד נִשְׁעַנְתֶּם,</p>
<p>לַחֲסוֹת בִּכְנָפָיו, לִמְצֹא חַיִים וְחֵפֶץ –</p>
<p>וְהִנֵּה עַתָּה אַךְ חֲלוֹם שָׁוְא חֲלַמְתֶּם,</p>
<p>וְהַסְּעָרוֹת שָׁבוּ עֲלֵיכֶם – זֶרֶם וְנֵפֶץ!</p>
</blockquote>
<blockquote>
<p>דְּעוּ נָא אֵיפוֹא וּרְאוּ וּקְחוּ תּוֹרָה:</p>
<p>לֹא זֶה הַמָּקוֹם, לֹא זֶה הָאָבִיב,</p>
<p>אֲשֶׁר יָבִיא בִּכְנָפָיו חַיִים וְאוֹרָה</p>
<p>לָכֶם, מַחֲמַדַּי, בְּנֵי גַנִּי הֶחָבִיב.</p>
<p>פֹּה בַּעֲקֵב אָבִיב – הַחֹרֶף הַנּוֹרָא!</p>
<p>פֹּה שׁוֹאַת־תָּמִיד, פֹּה מָגוֹר מִסָּבִיב!</p>
</blockquote>
<blockquote>
<p>עוֹד יָבֹא הָאָבִיב וְעִמּוֹ הַדְּרוֹר</p>
<p>לִקְסֹם לָכֶם מִקְסַם שָׁוְא פַּעַם בְּפַעַם:</p>
<p>אַתֶּם תָּפִיקוּ לוֹ נֶפֶשׁ, תְּקַוּוּ לְאוֹר,</p>
<p>וְהַחֹרֶף וּמַלְאָכָיו, מַלְאֲכֵי הַזַּעַם,</p>
<p>יָשׁוּבוּ יַהַפְכוּ עֲלֵיכֶם סַעַר וְקֹר –</p>
<p>וְקוֹל הַדְּרוֹר נֶחְבָּא בְּסֵתֶר רָעַם…</p>
</blockquote>
<blockquote>
<p>הָאָבִיב הַנֶּאֱמָן, הַמְּחַדֵּשׁ עֲלוּמִים,</p>
<p>הָאָבִיב, אֲשֶׁר אֵין עִמּוֹ סַעַר וְקָרָה,</p>
<p>מְחַכֶּה לָכֶם בְּמִזְרָח, בְּאֶרֶץ קְדוּמִים,</p>
<p>אֶרֶץ – עָלֶיהָ תָמִיד תּוֹפַע נְהָרָה.</p>
<p>שָׁם תִּפְרוּ בֵּין אַחִים, תְּחַלְּקוּ עִם עֲצֻמִים,</p>
<p>שָׁם אוֹר עוֹלָם עַל רֹאשְׁכֶם עֲטָרָה.</p>
</blockquote>
<p><strong>(המבשר תר"ע)</strong></p>
<div class="footnotes">
<hr/>
<ol>
<li id="fn:1">
<p>בשוב החֹרף אחרי האביב (סוף אדר שני תר"ע) <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/30877">https://benyehuda.org/read/30877</a></div></body>