<h1>צִּיוּנֵי קֶבֶר: לגבן, לאשה שמנה, לרופא, לננס</h1>
עמנואל פרנשיס
<body align="right" dir="rtl"><div align="right" dir="rtl"><!DOCTYPE html>
<body>
<h3>לגבן ובשמו</h3>
<blockquote>
<p>– – ͝ – – – ͝ – – – –</p>
</blockquote>
<blockquote>
<p>לֹא דַי לְךָ מַזָּל אֲשֶׁר הָיִיתִי</p>
<p>נוֹשֵׂא חֲטוֹטָרָה בְּעוֹד חָיִיתִי</p>
<p>כִּי אַחֲרֵי מוֹתִי לְאוֹיֵב קַמְתָּ</p>
<p>עָלַי וְאֶבֶן זֹאת בְּגַבִּי שַׂמְתָּ.</p>
</blockquote>
<h3>לאשה שמנה</h3>
<p>– – ͝ – – – ͝ – – –</p>
<blockquote>
<p>אִשָּׁה שְׁמֵנָה פֹּה וְהַתּוֹלָע</p>
<p>כִּמְעַט בְּשָׂרָהּ מֵאֱכֹל חָדָל</p>
<p>לָכֵן לְבַל־יָקִיא אֲשֶׁר בָּלָע</p>
<p>שִׂימוּ בְצִדָּהּ קַעֲרַת חַרְדָּל.</p>
</blockquote>
<h3>לרופא</h3>
<blockquote>
<p>תֵּן הוֹדָאָה קוֹרֵא לַצּוּר בּוֹרְאֶךָ</p>
<p>שֶׁלִּידֵי רוֹפֵא זֶה מֵאָז לֹא בָאתָ</p>
<p>כִּי כָעֵת צִיּוּנִי זֶה לֹא קָרָאתָ</p>
<p>אִם עַד־שֶׁחָיָה הָיָה הוּא רוֹפְאֶךָ.</p>
</blockquote>
<h3>לננס</h3>
<blockquote>
<p>צִיּוּן זֶה אֶל־אָדָם נַנָּס</p>
<p>בָּזֶה הוּבָא לִקְבוּרָתוֹ</p>
<p>וּבְבַת אַחַת עֵת פֹּה נִכְנַס</p>
<p>תּוֹלָע אֶחָד בָּלַע אוֹתוֹ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42101">https://benyehuda.org/read/42101</a></div></body>