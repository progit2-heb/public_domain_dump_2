<h1>[דּוֹדִים שְׂעַר עָפְרָה אֲשֶׁר זוֹרֵחַ]</h1>
עמנואל פרנשיס
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>– – ͝ – – – ͝ – – – –</p>
</blockquote>
<blockquote>
<p>דּוֹדִים שְׂעַר עָפְרָה אֲשֶׁר זוֹרֵחַ</p>
<p>בּוֹ נִסְתְּרָה לַחוֹֽשְׁקִים הַפָּחַת</p>
<p>שָׁמָּה חֲלָלִים יִפְּלוּ לַשָּׁחַת</p>
<p>כָּל־הַלְּכוּדִים בָּהּ וְאֵין בּוֹרֵחַ.</p>
</blockquote>
<blockquote>
<p>שֶׁלֶג בְּדַדֶּיהָ וְאֵשׁ קוֹדֵחַ</p>
<p>מִתְעָֽרְבָה יַחַד וּמִתְלַקָּחַת</p>
<p>מִי זֶה כְפוֹר רָאָה וְאֵשׁ מִתָּחַת</p>
<p>קֶרַח וְגֶחָלִים וְאֵין נוֹצֵחַ.</p>
</blockquote>
<blockquote>
<p>אָכֵן בְּעֵינֶיהָ בְעֹז יָדָיִם</p>
<p>חֵשֶׁק הֲלֹא דָרַךְ כְּאוֹיֵב קָשֶׁת</p>
<p>וַיַּךְ לְבָבוֹת בּוֹ בְּמַר כִּפְלָיִם.</p>
</blockquote>
<blockquote>
<p>לָכֵן יְדִידִים תִּֽירְאוּ מִגֶּשֶׁת</p>
<p>אֶל־דַּד וְאֶל־שֵׂעָר וְאֶל־עֵינָיִם</p>
<p>יַעַן חֲצָצִים בָּם וְאֵשׁ וָרָשֶׁת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42075">https://benyehuda.org/read/42075</a></div></body>