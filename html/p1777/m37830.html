<h1>ז. שָׁמָּה!</h1>
יעקב שלום קצנלנבוגן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<p>נלכה נא יקירה, שמה, אל מקום רק שושנים תפרחנה ואשר רק ציפורים טבולות באור שמש תזמרנה….</p>
<p>נלכה נא, יקירה, מכל אשר יש אל העולם!…</p>
<p>נלכה נא שמה!</p>
<p>שם נמצא את אשר אנחנו מבקשים ככה כל ימי חיינו לשווא ובעמל
חינם: שם אל נכון נמצא את פתרון חידת הווייתנו ותוכן ומטרה לחיינו אשר היו
לנו לזרא!…</p>
<p>ותורד היפה את ראשה המתולתל על הלב הנרגש אשר למשורר ומבט לוהט וצמא העיפה אל פניו –</p>
<p>– לאָן? אנא, הגידה, לאָן?…</p>
<p>ויוסף המשורר –</p>
<p>– ואת חלומות הזהב האם אַתּ יודעת, אהובה?</p>
<p>שמה נלכה, אל המקום אשר שם חלום זהב מרחף על כנפי כרובי אור תחת שמי תכלת נצח –</p>
<p>– ואת סודות הנצח האם אַתּ יודעת, יקירה?</p>
<p>שמה נלכה, אל המקום אשר שם על ההרים הנישאים מרחפים בתוך
יערי עד על פני יובלי מים רזי יצירה ואשר ארזֵי אֵל מגלים תוך הסערה סודות
מני בראשית –</p>
<p>– ואת שירת העתיד האם אַתּ יודעת, ידידה?</p>
<p>למקום השלימו החיים עם החיים והאדם מתרומם כציפור רק
השמיימה, מקום כל היצור מתענג על זיו העולם ורוח אלוהים מרחפת על פני היקום
– שמה, שמה ננוסה, יקירתי חיש מהר מעמק הבכא, מעמק הדם –</p>
<p>– – – ויקום המשורר, ותקום היפה, וילכו הלוך ונסוע קדימה…</p>
<p>ויזרח להם השמש ממזרח עולם, וילכו הלוך ונסוע לאורו…</p>
<p>וימים רבים, רבים ולילות רבים, רבים הלכו הלוך ותעה.</p>
<p>ויעברו מדברות, ויעברו ימים ועל פני ההרים הרמים טיפסו ויעלו…</p>
<p>וישמעו את יללת הזאבים בגָרמם עצמות כבשים, ויראו את האַיות ברדפן אחרי יונים בוכיות –</p>
<p>ואת אלוהים לא ראו…</p>
<p>וילאו ללכת –</p>
<p>וישבו לנוח בתוך מדבר שממה על גזע עץ כרות. ותורד היפה את
ראשה המתולתל על לב המשורר, ומבט לוהט וצמא העיפה על פניו, ובקול עייף המלא
דאגה ופחד שאלה:</p>
<p>– לאן?</p>
<p>ויורד המשורר את ראשו לארץ ודמעה אחר דמעה התגלגלה על לחיו ותיפול על תוך החול הצהוב…</p>
<p>ויידום המשורר…</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/37830">https://benyehuda.org/read/37830</a></div></body>