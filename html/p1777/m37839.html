<h1>שני עיוורים</h1>
יעקב שלום קצנלנבוגן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<p>שני עיוורים הלכו הלוך והתקרב זה לזה.</p>
<p>על לב כל אחד מהם היה תלוי פח קטן של נחושת אדומה ועליו כתוב באותיות לבנות: “עיוור לגמרי”.</p>
<p>כל אחד פסע פסיעות קטנות, לאט, לאט. העיניים היו עצומות
בחוזקה והפנים מקומטים ומעוותים כל כך כאילו סבלו באותה שעה מכאובים
נוראים…</p>
<p>במטות שבידיהם מיששו על גבי המרצפות.</p>
<p>האחד היה איש צעיר, יפה וחזק, לחייו – דם וחלב, מעוטרות זקן שחור ודחוס, בגדיו נקיים ונאים.</p>
<p>השני היה זקן מאוד. זקנו הלבן נהפך מרוב ימים לכהה־אפור
ולעור פניו הייתה עין עפר שחור ותחוח שנתייבש והלבין בשמש, בגדיו מלוכלכים
ולחלחים קצת, פסיעותיו היו מדודות וקטנות מאוד.</p>
<p>מסביב לא היה איש.</p>
<p>רק שני ילדים אשר השתעשעו בכפתורים על יד אחד הבתים,
בראותם אותם מתקרבים זה אל זה, הבינו את אשר יהיה בעוד רגע וישחקו למפרע
בהנאה גדולה, עמוד וצפה להתגוששות…</p>
<p>פתאום –</p>
<p>העיוור הצעיר דחף בכתפו המוצקה את חזה הזקן. הזקן התנועע וייפול אחורנית ומן הקרחת אשר בפדחתו שתת דם.</p>
<p>רגע הייתה דממה, ורק הילדים שחקו בקול גדול וימחאו כף.</p>
<p>– אני איש זקן ועיוור… חינן הזקן את קולו בבכי.</p>
<p>– אני איש עיוור… סליחה!… אמר הצעיר בפיוס.</p>
<p>ויקום הזקן על רגליו ויעמדו רגעים אחדים זה לעומת זה ופניהם מביעים תימהון, השתוממות והשתתפות של אהבה…</p>
<p>אז חפשו ומצאו איש את יד רעהו וייפרדו איש מעל אחיו בלחיצת יד חמה, חמה…</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/37839">https://benyehuda.org/read/37839</a></div></body>