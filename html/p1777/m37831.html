<h1>ח. תחילת יצירה</h1>
יעקב שלום קצנלנבוגן
<body align="right" dir="rtl"><div align="right" dir="rtl"><!DOCTYPE html>
<body>
<p>לבן־חיוור הלילה.</p>
<p>פני המזרח התחילו מכסיפים. מאחורי היער זינקה קרן אור,
אדומה, פזיזה, ורוטטת ותנשק את פני העננים הבהירים האמוצים אשר היו על פני
השמים פזורים כעדר צאן תועות – ואחריה עוד קרן אחת ועוד קרן אחת – ותשתברנה
ותפזרנה לכל אַפסיים ויפלו רסיסים אדומים מן האור גם על ראשי ההרים גם על
ראשי העצים…</p>
<p>והשמש עוד טרם יעלה.</p>
<p>והעיר הקטנה עוד תישן את שנתה.</p>
<p>מתוך עצי החצר בית התפילה לנוצרים הרימו ציפורים אחדות קול שיר.</p>
<p>נצנצה החמה.</p>
<p>אור צנוע, קל ונכלם מחליק גם על ראשי הבתים, גם על צמרות
האילנות, מרפרף ממעל, נוגע ואינו נוגע, מדביק נשיקה קלה, ובחיפזון של
הוללות קופץ לאחוריו…</p>
<p>תחילת עלות השמש!….</p>
<p>תחילת האביב…</p>
<p>העננים הקלים אשר שכנו על פני השמים התחילו מטפטפים טיפות גשם, קלות, חמות ונעימות, כדמעות אושר…</p>
<p>הגשם הראשון!…</p>
<p>גשם של אביב…</p>
<p>והגם עוד טרם יתחיל, רק הנה הטיפות הראשונות, טיפות בודדות, קוסמות בחן מיוחד, ברוך מיוחד…</p>
<p>ונופלות הטיפות אל תוך החול הלבן ומשאירות בו גומות קטנות
ולחות, וגם על חודו של חוטמי נופלת טיפה, וגם על מצחי, וגם על
ראשי…</p>
<p>האם כרוב נחפז נותן לי נשיקות?</p>
<p>תחילת הגשם!…</p>
<p>ועל ערוגות הגן – –</p>
<p>פה ושם התחילו הירקות מרימים את ראשיהם, בצניעות, בקצת
יראה, כפופים, מתנערים לאט מן העפר, רעננים, טהורים, תמימים, מרחצים,
מצהירים בחן מיוחד, ברוך מיוחד: תינוקות אשר זה עתה יצאו לאור
העולם…</p>
<p>תחילת הצמיחה!…</p>
<p>ובגן על אבן אחת אני יושב –</p>
<p>ועל פי שחוק…</p>
<p>גם בלבי התחיל פרח צנוע להרים רק זה עתה את ראשו…</p>
<p>ומאושר הייתי כל כך, והלב מלא כל כך!…</p>
<p>ים שלם התרומם מן הלב, בוקע ועולה, שופע ומשתפך בשפע…
ואשחק לאט ובנחת, חרש ובאושר עמוק, ואשחק בשחוק עמוק אשר יצא מן
הלב…</p>
<p>ולבי מלא על כל גדותיו….</p>
<p>ומן העיניים טפטפו הטיפות הראשונות – –</p>
<p>אז עוד טרם ידעתי, כי אני אוהב אותה…</p>
<p>הלב עוד טרם גילה לפֶּה…</p>
<blockquote>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/37831">https://benyehuda.org/read/37831</a></div></body>