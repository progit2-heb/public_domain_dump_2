<h1>בחוץ</h1>
יצחק ליבוש פרץ
<body align="right" dir="rtl"><div align="right" dir="rtl"><!DOCTYPE html>
<body>
<p>אברהם ( הולך )</p>
<p>מלכה ( קוראת ): אברהם, אברהם!</p>
<p>אברהם ( הופך פניו בנחת ): אַתּ, אַתּ קוראת, מלכה?</p>
<p>אברהם: כן, אני!…</p>
<p>אברהם ( קרב אליה ואוחז בידה ): היש לך דבר טוב?</p>
<p>מלכה: כן, תפוח מטוגן! ( נותנת לו והוא אוכל ).</p>
<p>אברהם: בעליך חיים חיי עונג! תפוחים מטוגנים!</p>
<p>מלכה: ובכל זאת אוכל הוא <strong>אותה</strong> בכל פה!</p>
<p>אברהם ( בצחוק ): והיא?</p>
<p>מלכה ( ברחמים ): היא בוכיה…</p>
<p>אברהם: אך מה לנו ולהם?!… במשך הימים האחרונים אספתי שלוש פעמים שלושה – כמה?</p>
<p>מלכה: תשעה!</p>
<p>אברהם: טוב מאד! ( תופס בלחיה ).</p>
<p>מלכה ( משתמטת ): ואני אך חצי רובל אספתי.</p>
<p>אברהם ( בדאגה ): מדוע?</p>
<p>מלכה: קמצן הוא ומקלל אותה על כל אגורה, וצר לי עליה!… כבר אספתי רובל שלם, ובבוקר, אחרי ליל בכי וקללות שם, החזרתי לה בחשאי את החצי, שׂמתי בכלֵיה – ומה גדלה שׂמחתה במצאה את המטבעות! אומללה!</p>
<p>אברהם ( באנחה ): כן, אומללה! אבל, באופן כזה, מלכה, ימָשכו עוד הימים עד החופה!</p>
<p>מלכה: וכמה חסרים אנחנו עוד?</p>
<p>אברהם: עוד חמשה-עשׂר – – –</p>
<p>מלכה ( בחשד קל ): ולפני ימים אמרת אך שנים-עשׂר –</p>
<p>אברהם: <strong>הרב</strong> רוצה יותר…</p>
<p>מלכה: ואתה נותן?</p>
<p>אברהם: ומה אעשׂה? מלבד זה יש שם ספקות בהכתבים….</p>
<p>מלכה: ואם תוסיף לו – – –</p>
<p>אברהם ( מצחק ): יוכשר הכול…</p>
<p>מלכה: ובכן – עוד שלושה-עשׂר!</p>
<p>אברהם: חמשה-עשׂר אמרתי…</p>
<p>מלכה: גם זה נקבץ בנקל – – –</p>
<p>אברהם: אבל אם תתמלאי רחמים על הגבירה!</p>
<p>מלכה ( באומץ ): לא אחוס ולא ארחם עוד, ויהי מה! גם אני ראויה למעט אושר! האינני ראויה? ימח שמם!</p>
<p>אברהם: יפה אַת, מלכה, בכעסך…</p>
<p>מלכה ( בצחוק ): אני יודעת, שאני יפה…</p>
<p>אברהם ( בחשד ): בעל הבית שלך אומר?</p>
<p>מלכה ( בצחוק ): גם אתמול אמר!</p>
<p>אברהם: ואַת?</p>
<p>מלכה: אני הראיתי לו את שינַי…</p>
<p>אברהם: מתוקה אַת, מלכה!</p>
<p>מלכה ( בצחוק ): אני יודעת, שאני מתוקה…</p>
<p>אברהם: וזאת מי הגיד לך?</p>
<p>מלכה: הבן הגיד לי – – –</p>
<p>אברהם: ואַת?</p>
<p>מלכה: ואני ציויתי להביא שני רובּל כסף…</p>
<p>אברהם: ומאין יקח?</p>
<p>מלכה: ולי למה לדעת מאין? יגנוב!</p>
<p>אברהם ( בחשד ): ואם יביא?</p>
<p>מלכה: אַראנו את נחת זרועי!…</p>
<p>אברהם ( בחשד ורוגז ): הזהרי, מלכה!</p>
<p>מלכה: הזהר אתה ואל תוציא כסף לבטלה!</p>
<p>אברהם ( בכעס ): מלכה!</p>
<p>מלכה ( מתחרה ): אברהם!</p>
<p>אברהם: יהי כן – אחר החופה נתראה פנים – – –</p>
<p>מלכה: אם כה, לך לדרכך – – –</p>
<p>אברהם ( מתנצל ): ומה אעשׂה, והמחשבות הרעות זוחלות אל מוחי מאליהן… כל הלילות הן מנקרות שם כיתושים… הוי מלכה, לפעמים אני מדמה, שאשתגע…</p>
<p>מלכה ( בדמעות שׂמחה ): אברהם שלי!</p>
<p>אברהם: מלכה… תני לי אות נאמן, אות נאמן, שאַתּ, שאינך… שאַתּ…</p>
<p>מלכה ( בצחוק ): לך לך, משוגע, אין לי פנאי! כבר חצי שעה אני עומדת, ושם – – –</p>
<p>אברהם ( בתקוה ): מלכה, חופתנו תהיה מהר, מהר מאד… לא אשתה עוד, ולא אעשן עוד… מהר תהיה, מהר!</p>
<p>מלכה: מי יתן!…</p>
<p>אברהם ( בתחנונים ): מלכה, אך נשיקה אחת מראש!… על החשבון הבא! אך נשיקה אחת!</p>
<p>מלכה ( מתחמקת ): אף לא חצי נשיקה, אף לא רביעית נשיקה – לך, לך!</p>
<p>אברהם ( תופס בבגדה ).</p>
<p>מלכה: ההשתגעת? בחוץ?!</p>
<p>אברהם (עוזב את בגדה. מלכה הולכת. הוא מביט אחריה זמן רב).</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/997">https://benyehuda.org/read/997</a></div></body>