<h1>בשעת-נעילה</h1>
יצחק ליבוש פרץ
<body align="right" dir="rtl"><div align="right" dir="rtl"><!DOCTYPE html>
<body>
<p>השמש שוקעת; ה“עולם” מתכנס ל“נעילה”.</p>
<p>סובב, סובב מכירי בחצר, עד שפגשתיו:</p>
<p>– מה לך פה?</p>
<p>והוא עונה, ועינו העורגת נטויה אל בית-הכנסת:</p>
<p>– מושכת… ממעמקים היא מושכת. טבועה, כסויה חציר, לחָה – ומושכת…</p>
<p>ואני מצחק:</p>
<p>– המסורת; החיה, שמתחת לאַדני ההכרה… ה“חוזר ונעור”!</p>
<p>מצחו מתקמט ומתכסה צל, עיניו נעשׂות אפורות ביותר, והאישון, כמדומה לי שנסתר, כמדומה לי שהפכוֹ אל תוכו, לבחון, לדעת… ואחרי רגעים:</p>
<p>– לא, אין הדבר כן… אבל… מרגיש אני את עצמי כנעזב… כאילו נתיתמתי פתאום. אני בעיני כדבר האָבד, מאין דורש ומבקש אותו… דבר שנפל בשוק מן הכיס, ולא הרגישו; שבו הביתה, ואין שואל…</p>
<p>נשימתי נעשׂית כבדה.</p>
<p>– הלא שם עמי! אלה שהתכנסו שם – אבותי הם: אחי, אחיותי, קרובי ומכירי… בכל ימות השנה אין מפריד בין הדבקים, מפרפרים אנו כולנו ברשת אחת, בקור-עכביש אחד… והנה בא יום ונתפרדה החבילה… הם הלכו להם, התכנסו למקום אחד, שם הם מתפללים, מנחמים זה את זה, בוכים ומקוים, ושׂמחים יחד! ואני האחד נשארתי…</p>
<p>ואני רוצה לנחמו:</p>
<p>– לא האחד…</p>
<p>והוא מפסיק בקוצר-רוח. הוא יודע. יש אחרים שפרשו… הלא מהם הוא, מהמונם… אוכלים הם ושותים, ואחרי אכוֹל ושתוֹ, שלחו לקרוא לעלמות…</p>
<p>– הלא מפני המפלצת הזאת ברחתי!</p>
<p>ובקול רועד:</p>
<p>– הפנים ירוקות… בלי ספק המאור גרם: המרזח הוא במרתף. הם מצחקים, והצחוק – צחוק של שוטה בטוח… והם מחוללים, ואני רואה, עלי-שלכת אני רואה… מפל עץ וענף… הסתיו שעקרם, מנשב ומנשב בהם, והם מנַתרים סביב העץ, סביב הגזע, ושׂמחים: מחוללים הם… עלי-שלכת מחוללים מנשימת הסתיו…</p>
<p>והוא אוחז בידי וצועק:</p>
<p>– הלא זה כרת!</p>
<p>ה“קדיש” של נעילה בוקע ועולה מן החלונות.</p>
<p>ואני אוחז בו:</p>
<p>– בוא!</p>
<p>הוא קופץ ממקומו: אינו יכול בשום אופן.</p>
<p>– יש… – הוא מגמגם – יש דבר, והוא נעלה על העם, נשׂגב מן הלאום, וקדוש ממנו… יש… יש… דבר…</p>
<p>ואני מנסה:</p>
<p>– האמת?</p>
<p>ומפיו נזרק כחץ:</p>
<p>– האלהים!</p>
<p>אני משתומם:</p>
<p>– אתה והאלהים? אתה מאמין?</p>
<p>והוא עונה בחפזה:</p>
<p>– איני יודע!</p>
<p>יודע הוא אך זאת: שה“מקרה” – שטות, ה“יצירה מאליה” – שטות יותר גדולה. “התפתחות” – דבר מתוק, שזורקים לתוך פיו של תינוק שואל ומפציר: החָנק והנַח…</p>
<p>– מעולם לא הזכרת את השם…</p>
<p>– איני מזכיר… בכל ימות-השנה איני מזכיר גם בפני עצמי, מודה אני – מיראה… ובפני אדם – על אחת כמה וכמה: חלוּל הקודש! מן הנשׂגב העליון, מן הסמל של הקדושה הגבוהה כוָנים עשׂו להם… אלילים כרתו להם מן העץ… איש לפי פרנסתו, לפי חפצו, תאוָתו ומאוַייו… אלילים קטנים זוחלים… תולעים…</p>
<p>נשמע: “פתח לנו שער בעת נעילת שער!”…</p>
<p>ואני אוחז ומפציר בו:</p>
<p>– הכּנס ושפוך שׂיח לפני אלהיך…</p>
<p>– אי אפשר!</p>
<p>את אלהיו אין מהללים ואין משבחים; אליו אין מתפללים, ממנו אין מבקשים, אינו רוצה ואינו יכול להבזות את אלהיו…</p>
<p>––––––––</p>
<p>וננעל השער בלעדי שנינו.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/1024">https://benyehuda.org/read/1024</a></div></body>