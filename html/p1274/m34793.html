<h1>יוֹם חֹרֶף</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עַל הַגְּבָעוֹת וּבַשְּׁפֵלָה</p>
<p>פְּרוּשִׂים שְׁטִיחֵי־שֶׁלֶג בָּרִים,</p>
<p>וּמְפֻזָּרִים פְּנִינֵי־קֶרַח</p>
<p>עַל הַשְּׁדֵמוֹת, עַל הַכָּרִים.</p>
</blockquote>
<blockquote>
<p>חַמָּה קָרָה וּמְזֻקֶּקֶת</p>
<p>יוֹצְקָה בְּדֹלַח, יוֹצְקָה אוֹרָה;</p>
<p>עַל סַנְסִנֵּי הָאִילָנוֹת</p>
<p>מִתְנוֹצֶצֶת שֵׂיבָה צְחוֹרָה.</p>
</blockquote>
<blockquote>
<p>עֶגְלוֹת־שֶׁלֶג טָסוֹת, פּוֹרְחוֹת</p>
<p>עַל הַכְּבִישִׁים, עַל הַשְּׁבִילִים,</p>
<p>צְלִיל פַּעֲמוֹנִים, שְׁרִיקַת שְׁלָגִים,</p>
<p>סוּסִים מְזוֹרְרִים וּמַהְבִּילִים.</p>
</blockquote>
<blockquote>
<p>עוֹפוֹת־בָּר בַּמָּרוֹם חָגִים,</p>
<p>מְנִידִים כָּנָף, צוֹרְחִים שִׁירָה,</p>
<p>תְּשׁוּקַת חַיִּים אַחַת זַכָּה</p>
<p>בְּכָל הַלְּבָבוֹת אֵשׁ הִבְעִירָה.</p>
</blockquote>
<blockquote>
<p>לַכֹּל צָמְחוּ כַּנְפֵי־רוּחַ,</p>
<p>הַכֹּל עָפִים, אָצִים, דּוֹחֲקִים;</p>
<p>אֵי הַיָּגוֹן? אֵי הַדְּאָגָה?</p>
<p>עֵינֵי־אוֹר וּפָנִים שׂוֹחֲקִים!</p>
</blockquote>
<blockquote>
<p>עַל הַבְּרֵכָה, עַל הַזְּכוּכִית</p>
<p>טָסִים נְעָרִים וּמִתְחָרִים,</p>
<p>רוּחַ פְּזִיזָה נוֹשְׁקָה לֶחְיָם</p>
<p>וְנִמְלֶטֶת אֶת הַיְּעָרִים.</p>
</blockquote>
<blockquote>
<p>שָׁם עַל עֶגְלוֹת־שֶׁלֶג זְעִירוֹת</p>
<p>כְּנוּפְיַת־פּוֹחֲזִים לָהּ מַחֲלִיקָה,</p>
<p>גֵּו לְגֵו אֲחוּזִים צְפוּפִים,</p>
<p>מִן הַגִּבְעָה טוּס לַבִּקְעָה.</p>
</blockquote>
<blockquote>
<p>שְׂחוֹק וְחַיִּים, יַלְדוּת יָפָה,</p>
<p>קָפְאָה, נֻפְּצָה כּוֹס־הַיְגוֹנִים —</p>
<p>אַשְׁרֵי מִי שֶׁנָּפַל חֶלְקוֹ</p>
<p>עִם הַנְּעָרִים הָאַדְמוֹנִים!</p>
</blockquote>
<p>תר"ע</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34793">https://benyehuda.org/read/34793</a></div></body>