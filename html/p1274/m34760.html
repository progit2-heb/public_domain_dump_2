<h1>שִׁיר שֶׁל מַזְקִין</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>תְּלשׁ שַׂעֲרָה וְשַׂעֲרָה מֵרֹאשִי הֶעָיֵף,</p>
<p>בֹּר לְבָנָה, בֶּן־זְקוּנַי, וּתְלֹשׁ!</p>
<p>כְּבָר שַׂבְתִּי מֵאֵשׁ ומִקֶּרַח הַחַיִּים</p>
<p>וּמְבַקֵּשׁ מַרְגּוֹע הָרֹאשׁ.</p>
</blockquote>
<blockquote>
<p>סְרֹק זְקָנִי הַמְגֻדָּל בְּחִבָּה וּבְנַחַת,</p>
<p>זְקֹף אֶצְבַּע וְאֶצְבַּע וּסְרֹק!</p>
<p>מְאַת מוֹנִים סַבּוֹתִי אֶת מַעְגַּל־הַחַיִּים</p>
<p>וְנִשְׁלַם, בֶּן־זְקוּנַי, הַחֹק.</p>
</blockquote>
<blockquote>
<p>עֲצָם־נָא אֶת עֵינַי הַיְגֵעוֹת וְשָׁקֵן,</p>
<p>שִׂים פִּיךָ עַל עֵינַי וַעֲצֹם!</p>
<p>עוֹד זִכְרוֹן עֲלוּמַי נוֹשְׂאֵנִי כְּסִירָה</p>
<p>וְיוֹרֵד עִמָּדִי לַתְּהוֹם.</p>
</blockquote>
<p>תרע"ד</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34760">https://benyehuda.org/read/34760</a></div></body>