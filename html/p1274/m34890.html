<h1>הִתְעוֹרְרוּת</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>יוֹם פָּרוּץ לְלֹא מַחֲסֶה</p>
<p>וְחֹרֶב שָׁקוּף בַּלֵּב:</p>
<p>עַד אָן תֶּהֱזֶה וְתִדַּל</p>
<p>עַל עָשְׁרְךָ הַצָּהֹב?</p>
</blockquote>
<blockquote>
<p>תַּחַת עָבִים קְרִירִים,</p>
<p>עַל דֶּרֶךְ שׁוֹקְטָה בַּצֵּל,</p>
<p>מִתְנַהֲלָה עֲדַת אֶבְיוֹנִים</p>
<p>לִקְרַאת עִיר לְבָנָה</p>
<p>מְאִירָה בַּמֶּרְחָק.</p>
<p>הִלָּוֵה עֲלֵיהֶם גַּם אַתָּה,</p>
<p>וְהָלַכְתָּ יָחֵף וּגְלוּי־חָזֶה,</p>
<p>שָׂמֵחַ וַחֲסַר־כֹּל</p>
<p>לִקְרַאת עָרִים לְבָנוֹת,</p>
<p>הֵיכְלֵי עֲמֵלִים יְשָׁרִים,</p>
<p>הָעוֹמְדִים לְעֵת עֶרֶב</p>
<p>עַל סִפָּם הַבּוֹעֵר</p>
<p>בְּלַהַט הַחַמָּה</p>
<p>וְנוֹתְנִים בִּבְרָכָה,</p>
<p>וּצְחוֹק־נְדָבוֹת יִרְעַף</p>
<p>מֵעֵינָם הַגְּלוּיָה לָעַד.</p>
</blockquote>
<blockquote>
<p>עַד אָן תֶהֱזֶה וְתִדַּל</p>
<p>עַל עָשְׁרְךָ הַצָּהֹב</p>
<p>בְּיוֹם פָּרוּץ לְלֹא מַחֲסֶה</p>
<p>וְחֹרֶב שָׁקוּף בַּלֵּב?</p>
</blockquote>
<p>תרפ"ב</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34890">https://benyehuda.org/read/34890</a></div></body>