<h1>דְּמוּתֵךְ לִבְּבַתְנִי בֶּהָרִים...</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>דְּמוּתֵךְ לִבְּבַתְנִי בֶּהָרִים,</p>
<p>בֵּין כֵּפֵי חַלָּמִישׁ הָעוֹטִים עַרְפִלֵּי עֲנָנִים;</p>
<p>רַבִּים אָז הָיוּ הַנְּעָרִים,</p>
<p>רַק עֵינִי הִיא צָדָה אֶת חִנֵּךְ, הָרַכָּה בַּשָּׁנִים.</p>
</blockquote>
<blockquote>
<p>בְּחֻצְפָּה כֹּה רָמַז לִי אַפֵּךְ:</p>
<p>רָדְפֵנִי, רָדְפֵנִי, אָנֹכִי אַיֶּלֶת הַסְּלָעִים!</p>
<p>בְּלִבִּי הִתְחוֹלֵל, הִשְׁתַּפֵּךְ</p>
<p>גְּאוֹן־צַיָּד הַצּוֹעֵד עִם תֶּלְיוֹ. הוֹ, רֶגֶשׁ מַה־נָּעִים!</p>
</blockquote>
<blockquote>
<p>בְּמַעֲלֶה, בְּמוֹרָד אוֹ בְּנִקְרָה —</p>
<p>לֹא אֶזְכֹּר — נָשַׁקְתִּי בְּרַעַד סַנְטֵרֵךְ, צַוָּארֵךְ,</p>
<p>נְשִׁימַת הֲדַסִּים רַק שִׁכְּרָה</p>
<p>אֶת חוּשַׁי, וְגִצִּים שֶׁל זָהָב חָזִיתִי בִּשְׂעָרֵךְ.</p>
</blockquote>
<blockquote>
<p>זָהֳרֵי הַחַמָּה אַט סָרִים,</p>
<p>יָדַיִם נַעֲלָמוֹת כְּמוֹ תִּפְּשׂוּ אַחֲרֵיהֶם וַחֲפָנוּם.</p>
<p>דְּמוּתֵךְ לִי גָזָה בֶּהָרִים,</p>
<p>אַךְ אִשִּׁי עוֹד תִּבְעַר בִּלְבָבִי. לֹא אִישַׁן, לֹא אָנוּם!</p>
</blockquote>
<p>תרע"א</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34797">https://benyehuda.org/read/34797</a></div></body>