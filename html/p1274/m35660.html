<h1>הָרוֹחֵץ בַּיָּם</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<h2>א</h2>
<blockquote>
<p>הַגַּל לָפַת גֵּוִי</p>
<p>בְּחִבּוּק לַח.</p>
<p>הִרְפָּה מִנִּי הַגָּל,</p>
<p>נִגַּר, נֶהֱלַךְ.</p>
</blockquote>
<blockquote>
<p>גֵּוִי נִצָּּב בַּשֶּׁמֶשׁ</p>
<p>מַבְרִיק, לַח.</p>
<p>לוּ חֵץ הַזֹּהַר</p>
<p>אוֹתִי פִּלַּח!</p>
</blockquote>
<h2>ב</h2>
<blockquote>
<p>אֶחֱצֶה בַּזֶּרֶם הָאַדִּיר,</p>
<p>בַּנּוֹזֵל הַפּוֹשֵׁר;</p>
<p>רֵיחַ גָּפְרִית דַּק,</p>
<p>נְחִירַי קוֹשֵׁר.</p>
</blockquote>
<blockquote>
<p>אַךְ בְּיָד וּבְרֶגֶל</p>
<p>וּבְכָל הַשְּׁאֵר,</p>
<p>הֶאָח, עִם אָחִי הַדָּג</p>
<p>בַּגַּל אֲנִי נוֹהֵר.</p>
</blockquote>
<h2>ג</h2>
<blockquote>
<p>עָלִיתִי מִן הָרַחֲצָה</p>
<p>כֻּלִּי רוֹסֵס.</p>
<p>בְּמַרְבַד הַחוֹל הֶחָם</p>
<p>גּוּפִי אֲבוֹסֵס.</p>
</blockquote>
<blockquote>
<p>אֶתְגַּלְגֵּל, אֶתְהַפֵּךְ,</p>
<p>אֱהִי גּוּשׁ חוֹל;</p>
<p>כִּשְׂעִיר-יַעַר אֲקַפֵּץ,</p>
<p>אֶסְחֹר בְּמָחוֹל.</p>
</blockquote>
<h2>ד</h2>
<blockquote>
<p>וְשֵׁנִית אֶחְתֹּר בַּגָּל,</p>
<p>אֶתֵּן גֵּוִי</p>
<p>לִזְרוֹעֵי-מַיִם רַכּוֹת</p>
<p>שְׁלוּחוֹת סְבִיבִי.</p>
</blockquote>
<blockquote>
<p>כְּבָר הוֹגִיעַנִי הַזֶּרֶם,</p>
<p>מִצִּנָּה אֶרְעָד.</p>
<p>אַגַּן גַּחֲלֵי-שֶׁמֶשׁ</p>
<p>בָּאֹפֶק יָרָד.</p>
</blockquote>
<blockquote>
</blockquote>
<p>תר"ץ</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/35660">https://benyehuda.org/read/35660</a></div></body>