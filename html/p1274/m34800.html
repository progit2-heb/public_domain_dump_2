<h1>יֶרַח יָמִים הִתְעַנֵּיתִי...</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>יֶרַח יָמִים הִתְעַנֵּיתִי</p>
<p>בָּדֵל, נוּגֶה וּגְזוּל־שְׁנָת,</p>
<p>לִבִּי קֵן לַעֲלוּקָה קְטַנָּה</p>
<p>וּמִלָּחָיַי דָּמִי נָס.</p>
<p>יֶרַח יָמִים דֹּם תָּעִיתִי</p>
<p>בְּשַׁדְמוֹת־קָמָה וּבַגָּי,</p>
<p>וָאֱהִי נִזּוֹן מִיּסּוּרַי,</p>
<p>וּמִיגוֹנִי אֲנִי חָי.</p>
</blockquote>
<blockquote>
<p>יֶרַח יָמִים — אַךְ הוּא נָגוֹז</p>
<p>וּשְׁעַת־גִּילִי בָּאָה שׁוּב!</p>
<p>אֵשֵׁב, אֶעֱלֹז עִם יַלְדָּתִי,</p>
<p>וְיַלְדָּתִי הִנָּהּ — כְּרוּב.</p>
</blockquote>
<blockquote>
</blockquote>
<blockquote>
<p>הַס הֶעָבָר! מַה שֶּׁחָלַף</p>
<p>הֵן כְּבָר נִמְחָה לְעוֹלְמֵי־עַד;</p>
<p>נִרְקֹם לָנוּ עוֹלָם חָדָשׁ,</p>
<p>חָדָשׁ־חָלָק, רְאִי, הַבַּד…</p>
</blockquote>
<blockquote>
</blockquote>
<blockquote>
<p>וּלְעֵינֵינוּ נִסִּים נַעֲשִׂים:</p>
<p>עוֹלַם־פְּרָחִים הִנֵּה צָץ,</p>
<p>וְאֵל הָאַהֲבָה לְבַשֵּׂר בּוֹאוֹ</p>
<p>רָץ שׁוֹלֵחַ אַחַר רָץ.</p>
</blockquote>
<blockquote>
</blockquote>
<blockquote>
<p>נָוֵךְ בָּנוּי עַל רֹאשׁ תְּלוּלִית,</p>
<p>אִילָן פּוֹרֵשׂ עָלָיו נוֹף,</p>
<p>וּשְׁתֵּי יוֹנִים כְּחֻלּוֹת־מֻרְאָה</p>
<p>טָסוֹת סְבִיבוֹ טוּס וָסֹב.</p>
</blockquote>
<blockquote>
</blockquote>
<blockquote>
<p>נָוֵךְ, נָוֵךְ נְוֵה־הַשָּׁלוֹם</p>
<p>עוֹדוֹ קוֹסֵם צְנוּעַ־הוֹד;</p>
<p>מַלְאָךְ צָחוֹר עַל הַפְּסַנְתֵּר</p>
<p>פּוֹרֵט נִגּוּן כֻּלּוֹ סוֹד.</p>
</blockquote>
<blockquote>
<p>עַל הַשְּׁמָשׁוֹת בְּעֵרַת־שְׁקִיעָה,</p>
<p>אֹדֶם לוֹחֵשׁ עַל הַקִּיר:</p>
<p>תְּמוּנוֹת־הוֹד וִיצוּרֵי־פֶלֶא</p>
<p>עוֹלִים אַט בִּגְבֹר הַשִּׁיר.</p>
</blockquote>
<blockquote>
<p>שִׁיר וָשֶׁמֶשׁ גֹּוְעִים יַחְדָּו,</p>
<p>בַּוִּילָאוֹת זִיעַ קַל;</p>
<p>הָעֲצִיצִים נָמִים חוֹלְמִים,</p>
<p>עַל פִּרְחֵיהֶם יוֹרֵד טָל.</p>
</blockquote>
<blockquote>
<p>אַתְּ עַל בִּרְכַּי, מַלְאָךְ שָׁקֵט,</p>
<p>וּשְׂעַר רֹאשֵׁךְ נוֹטֵף פָּז —</p>
<p>נָמוֹג, בָּטֵל שְׁאוֹן־עוֹלָם,</p>
<p>רַק חֲלוֹם עוֹלֶה וַחֲלוֹם גָּז.</p>
</blockquote>
<p>תרע"ב</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34800">https://benyehuda.org/read/34800</a></div></body>