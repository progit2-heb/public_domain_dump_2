<h1>עֵת שִׁיר</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>חָזֹה עַל שָׁוְא,</p>
<p>פָּזוֹם עַל רִיק</p>
<p>וּפָהוֹק בְּמִלִּים</p>
<p>מִתֹּהוּ אֶל בֹּהוּ —</p>
<p>טוֹב מִזֶּה רְצֹץ הָעֵט</p>
<p>וַהֲזֵה מִתּוֹךְ עַצְלָה</p>
<p>אֲטוּמָה וְחַמָּה</p>
<p>יָמִים עַל יָמִים.</p>
</blockquote>
<blockquote>
<p>תָּבוֹא עֵת</p>
<p>וּתְזַנֵּק מִתְּנוּמָה,</p>
<p>מָלֵא מִנַּפְשְׁךָ,</p>
</blockquote>
<blockquote>
<p>וּמֶזֶג הַחַיִּים חָרֵד</p>
<p>אֶל קִירוֹת לְבָבְךָ</p>
<p>כַּחֲרֹד הַיַּיִן הַטּוֹב</p>
<p>אֶל שׁוּלֵי הַכּוֹס</p>
<p>הַדַּקָּה לְהִשָּׁבֵר,</p>
<p>וְרִבּוֹא נִימִים פּוֹרְצוֹת</p>
<p>לַעֲלוֹת בִּתְרוּעָה</p>
<p>מִגְּרוֹנְךָ הָרוֹעֵד מָתוּחַ —</p>
<p>אָז יִקְרָא כֹּל בָּךְ:</p>
<p>בּוֹא, פַּעֲמֵנִי, הָרוּחַ!</p>
</blockquote>
<p>תרפ"ב</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34891">https://benyehuda.org/read/34891</a></div></body>