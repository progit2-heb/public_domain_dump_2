<h1>לִי יֵשׁ יַלְדָּה...</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לִי יֵשׁ יַלְדָּה, יוֹנָה קְטַנָּה,</p>
<p>כֻּלָּהּ מְסוּרָה לִי,</p>
<p>וְיֵשׁ מַה מוֹשְׁכָהּ מְאֹד הַגַּנָּה</p>
<p>בַּעֲרֹב יוֹם וּדְמִי.</p>
</blockquote>
<blockquote>
<p>תָּעוּף שָׁמָּה, רְדִידָהּ — כָּנָף,</p>
<p>כְּחוֹל־עֵינֶיהָ — יָם;</p>
<p>שְׂחוֹק־פָּז רוֹתֵת עַל כָּל עָנָף</p>
<p>וְכָל עֵשֶׂב נָם.</p>
</blockquote>
<blockquote>
<p>רֶגַע תִּרְעַשׁ בֵּין הַסְּבָכִים,</p>
<p>לִבָּהּ יִפְחַד מָה;</p>
<p>זָהֳרֵי־מַעֲרָב כְּבָר נִדְעָכִים</p>
<p>וְדוֹדָהּ עוֹד לֹא בָא!</p>
</blockquote>
<blockquote>
<p>בָּאתִי, בָּאתִי וְלִבִּי רוֹעֵד,</p>
<p>חֶרֶשׁ הוֹמֶה לָךְ,</p>
<p>וְכִתְמוֹל עוֹד לָנוּ מוֹעֵד</p>
<p>וְהַגַּן — שׁוֹבָךְ.</p>
</blockquote>
<blockquote>
<p>עַיִן בְּעַיִן דֹּם נִסְתַּכֵּל,</p>
<p>תַּחֲלֹם יָד בַּיָּד,</p>
<p>צַד הַלַּיְלָה יִכְבּשׁ הַכֹּל</p>
<p>וְסַהַר צָעִיר שָׁט</p>
</blockquote>
<p>תרע"ב</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34807">https://benyehuda.org/read/34807</a></div></body>