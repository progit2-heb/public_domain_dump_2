<h1>מַחֲזֶה</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אוֹר הַסַּהַר, אוֹר הַכְּשָׁפִים</p>
<p>שָׁפוּךְ עַל כָּל עֵץ וּסְבָךְ,</p>
<p>עַל הַגַּגּוֹת, עַל הַכְּתָלִים</p>
<p>כְּעֵין תַּכְרִיךְ כֶּסֶף נָח.</p>
</blockquote>
<blockquote>
<p>בְּאֶשְׁנַב־בַּיִת עוֹמְדָה נַעֲרָה,</p>
<p>שְׂעָרָהּ פָּזוּר – צַמַּת שְׁחוֹר,</p>
<p>וְכֻתָּנְתָּהּ עַל זֹךְ בְּשָׂרָה</p>
<p>כְּאוֹר שָׁפוּךְ עַל־פְּנֵי אוֹר.</p>
</blockquote>
<blockquote>
<p>וּפָנֶיהָ כִּפְנֵי מֵתָה</p>
<p>קוֹפְאִים, שְׁלֵוִים, רֵיקֵי־דָם,</p>
<p>עַל שְׂפָתֶיהָ יָגוֹן חִוֵּר</p>
<p>חוֹתַם נְשִׁיקָתוֹ שָׁם.</p>
<p>וּמִבַּעַד רִיסֵי־מֶשְׁיָּה</p>
<p>צוֹפָה הִיא בַּמֶּרְחָק נוֹף:</p>
<p>שֶׁטַח יָם כְּמַרְאַת כֶּסֶף</p>
<p>וּבְקָצֵהוּ, עַל הַחוֹף,</p>
</blockquote>
<blockquote>
<p>תַּחַת דֶּקֶל רָם וְעָנֵף</p>
<p>נָח בְּחִיר לִבָּהּ עַל הַתֵּל,</p>
<p>רֹאשׁוֹ שָׁכֵן בְּחֵיק צָחוֹר</p>
<p>כְּעַל פְּנֵי שֶׁלֶג שָׁכֵן צֵל.</p>
</blockquote>
<blockquote>
<p>רַעַד גַּלִּים, זִיעַ דֶּקֶל,</p>
<p>עָב מְכַסֶּה וְחוֹשֵׂף זִיו,</p>
<p>וְהַלֵּזוּ מַטָּה רֹאשָׁהּ,</p>
<p>נוֹשְׁקָה חֶרֶשׁ אֹדֶם פִּיו. –</p>
</blockquote>
<blockquote>
<p>פְּנֵי הַנַּעֲרָה נַעֲוִים, נַעֲוִים,</p>
<p>פִּתְאֹם צוֹנְחָה כָּל הַדְּמוּת:</p>
<p>"הוֹי, אֲרוּרִים לֵילֵי־סַהַר,</p>
<p>לֵילֵי קִנְאָה וֶעֱנוּת!"</p>
</blockquote>
<p>תרע"ד</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34762">https://benyehuda.org/read/34762</a></div></body>