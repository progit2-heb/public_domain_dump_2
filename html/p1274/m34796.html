<h1>בֵּין עַרְפִלֵּי אֵפֶר...</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בֵּין עַרְפִלֵּי אֵפֶר לוֹהֵט שֶׁמֶשׁ־דָּם</p>
<p>וַעֲלֶטֶת תְּכֵלֶת, כִּפְנֵי מֶרְחַב יָם,</p>
</blockquote>
<blockquote>
<p>שְׁטוּחָה עַל הַשְּׁדֵמוֹת עַד גְּבוּל חֻרְשַׁת־שְׁחוֹר;</p>
<p>נַחְנוּ רַק בַּמִּשְׁעוֹל עוֹטִים שַׂלְמַת־אוֹר</p>
</blockquote>
<blockquote>
<p>רְבִיד הַשָּׁנִי עוֹטֵר אֶת צַוָּארָהּ־שֵׁן,</p>
<p>קְוֻצּוֹת זְהָבָהּ יוֹרְדוֹת — גַּלִּים שְׁטוּפֵי־חֵן.</p>
</blockquote>
<blockquote>
<p>מֵזַח־פְּנִינִים יָקָר אוֹזֵר לָהּ הַגֵּו,</p>
<p>עָלָיו נָחָה יָדִי; הוֹלֵם בִּי הַלֵּב.</p>
</blockquote>
<blockquote>
<p>עֲלֵי חַכְלִיל חָזָהּ יָנֵץ אֹדֶם וְרָד.</p>
<p>לַחַשׁ דְּכִי חֲרִישִׁי: סִירָה קְרֵבָה אָט,</p>
</blockquote>
<blockquote>
<p>מְשׁוֹטָהּ — כָּנָף צְחוֹרָה תַּךְ בַּגַּלִּים, תַּךְ,</p>
<p>וּמִסָּבִיב לָנוּ כָּל הַכִּכָּר שַׁךְ.</p>
</blockquote>
<blockquote>
<p>שָׁטִים נַחְנוּ חֶרֶשׁ קִדְמַת נוֹף הַחֲלוֹם:</p>
<p>דְּבִיר וּפַרְגּוֹד מֻצְנָע…דְּמִי וִיצוּעַ־תֹּם…</p>
</blockquote>
<p>תרע"א</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34796">https://benyehuda.org/read/34796</a></div></body>