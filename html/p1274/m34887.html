<h1>מִי מַדְרִיכִי?</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מִי מַדְרִיכִי, מִי מְנַהֲלִי?</p>
<p>בַּחֲשֹׁךְ הַיָּמִים נִתְעָה שַׁעֲלִי,</p>
<p>בַּחֲשֹׁךְ הַיָּמִים לְעֵת נִטְרָפָה</p>
<p>אֲנִי נִדְהַם־לֵב וְאִלֵּם־שָׂפָה;</p>
<p>רַק זֵכֶר־חַיִּים דַּל וְעָנָו</p>
<p>לְרֶגַע קַל לִי יָאִיר פָּנָיו</p>
<p>וּמִלְמוּל־יַלְדוּת רַךְ וְרוֹפֵף</p>
<p>כְּפַרְפַּר־סְתָו מִפִּי יִתְעוֹפֵף,</p>
<p>אֵד־תִּמָּהוֹן יַעֲטֹף חַיָּי,</p>
<p>וְעָיֵף נָדַם בְּכִי מַאֲוַיָּי.</p>
</blockquote>
<blockquote>
<p>מִי מְדוֹבְבִי, מִי מַדְרִיכִי?</p>
<p>בְּהָמִיר יָמִים נִטְרַף שִׂיחִי,</p>
<p>בְּהָמִיר יָמִים לְעֵת נִסְעָרָה</p>
<p>לִי רֵיק הַצְּחוֹק וְתוּגָה זָרָה;</p>
<p>רַק צְבָא הַמַּרְאוֹת הַנִּבְלָעִים</p>
<p>בְּקֶצֶב זְמַנִּים הוֹלְכִים־בָּאִים</p>
<p>בִּי נוֹסֵךְ כִּלְיוֹן־נֶפֶשׁ תָּפֵל,</p>
<p>אַךְ חַיַּי תּוֹהִים בָּעֲרָפֶל,</p>
<p>וְאִם יְגַשְׁשׁוּ עַל מִשְׁעוֹלָם —</p>
<p>תְּהוֹם מִימִינָם וּמִשְּׂמֹאלָם.</p>
</blockquote>
<p>תרפ"א</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34887">https://benyehuda.org/read/34887</a></div></body>