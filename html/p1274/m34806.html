<h1>חֶרֶשׁ סָחָה לִי יַלְדָּתִי...</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>חֶרֶשׁ סָחָה לִי יַלְדָּתִי,</p>
<p>יַלְדַּת־תֹּם עֲדִינָה:</p>
<p>"עֵינְךָ קָשָׁה, חַדָּה, גֵּאָה,</p>
<p>יֵשׁ לָהּ לַהַט צִנָּה.</p>
</blockquote>
<blockquote>
<p>"עֵת נִתְעַלְּסָה וּמֵאשֶׁר</p>
<p>דֹּם דִּמְעוֹתַי בָּאוֹת,</p>
<p>אַתָּה גוֹעֵר וּמִתְקַצֵּף:</p>
<p>אֲנִי שׂוֹנֵא דְמָעוֹת!</p>
</blockquote>
<blockquote>
<p>"אַךְ אֲנִי יוֹדַעַת סוֹדְךָ,</p>
<p>סֵתֶר־הַתַּעֲלוּמָה,</p>
<p>אָמְנָם יַלְדָּה פּוֹתָה אָנִי,</p>
<p>אֶפֶס לֹא מְרֻמָּה.</p>
</blockquote>
<blockquote>
<p>"בֶּאֱשׁוּן־לַיְלָה, דַּע, נִשְׁמָתִי</p>
<p>פֹּקְדָה אֶת מְעוֹנְךָ</p>
<p>עֵת עַל עַרְשְׂךָ תֵּשֵׁב חִוֵּר,</p>
<p>תְּבַכֶּה כִּשְׁלוֹן גְּאוֹנְךָ.</p>
</blockquote>
<blockquote>
<p>"דֹּם נִשְׁמָתִי עוֹמְדָה, זָעָה,</p>
<p>מְצִיצָה מִן הַחֲרַכִּים</p>
<p>וְסוֹפְרָה כַּמָּה אֶגְלֵי דִמְעָה</p>
<p>מֵעֵינֶיךָ מְפַכִּים".</p>
</blockquote>
<p>תרע"ב</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34806">https://benyehuda.org/read/34806</a></div></body>