<h1>עֲצַבָּי</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>זֶה הָרְתֵת, אֲשֶׁר כְּגַרְגְּרֵי חוֹל לוֹהֵט</p>
<p>יַחֲלֹף כָּל מַהוּתִי הַנִּכְבֶּשֶׁת,</p>
<p>אֲשֶׁר יַעֲמִיד פִּתְאֹם אֶת לִבִּי נָמוֹג</p>
<p>וּמִתְעַלֵּף כְּדָג בָּרֶשֶׁת —</p>
<p>מַה יָּקַרְתָּ לִי, רֶגַע קְדֻשָּׁה,</p>
<p>וְאִם כֻּלִּי שִׂנְאָה כְּבוּשָׁה…</p>
</blockquote>
<blockquote>
<p>בָּכֶם, עֲצַבַּי, תְּּרַתֵּת רִקְמַת כָּל הַחַיִּים</p>
<p>עֲלֵי קְצוֹת אֶצְבְּעוֹתַי,</p>
<p>וּכְמוֹ לְעַמּוּד-אוֹר אֶחֱזֶה צְחוֹק הַיֶּלֶד</p>
<p>אֲשֶׁר לַמָּוֶת — הַמְנַצֵּחַ בִּנְגִינוֹתָי.</p>
<p>בָּכֶם לִי יָקוּם בְּאַחַת חַי</p>
<p>אֲשֶׁר הָגִיתִי בְּאֵד חֲלוֹמוֹת,</p>
<p>וּשְׁתֵּי עֵינַי הַנִּרְחָבוֹת</p>
<p>תַּבְקַעְנָה מְחִיצוֹת וּתְהוֹמוֹת.</p>
</blockquote>
<blockquote>
<p>הָהּ, רֶגַע-קֹדֶשׁ, כְּמֵיתָר דַּק מָתוּחַ,</p>
<p>אֲשֶׁר חָלְפָה וַתִּגַּע בּוֹ הָרוּחַ,</p>
<p>פְּרוּ, עֲצַבַּי הַנְּאוֹרִים, זֶרַע-חֵמוֹת,</p>
<p>וּמַלְּאוּ אֶת נַפְשִׁי רִטְטֵי אוֹר וְאֵימוֹת —</p>
<p>וּבְהִתְפַּקַע הַבָּבוּאָה —</p>
<p>תּוֹפִיעַ הַנְּבוּאָה!</p>
</blockquote>
<p>תרפ"ה</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/39902">https://benyehuda.org/read/39902</a></div></body>