<h1>נִתְלָה הָעוֹלָם בְּדִמְמַת הַשְּׁקִיעָה...</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>נִתְלָה הָעוֹלָם בְּדִמְמַת הַשְּׁקִיעָה,</p>
<p>אוֹרוֹת יוֹם חִוֵּר אַט כָּבִים;</p>
<p>פּוֹרְשָׂה יַד־פֶּלֶא אֶת שִׂמְלַת הַלַּיְלָה</p>
<p>וְזוֹרְעָה עָלֶיהָ כּוֹכָבִים.</p>
</blockquote>
<blockquote>
<p>גַּלִּים שֶׁל תְּכֵלֶת מִשְׁתַּפְּכִים בִּרְעָדָה,</p>
<p>עוֹמֵד הָעוֹלָם בִּתְפִלָּה;</p>
<p>שׁוֹפְכוֹת נְשָׁמוֹת עֲמֻקּוֹת וְנוּגוֹת</p>
<p>צַעֲרָן בְּשִׁירָה אֲצִילָה.</p>
</blockquote>
<blockquote>
<p>דּוּמָם פּוֹסַעַת הַשְּׁכִינָה הַצְּחוֹרָה,</p>
<p>נוֹגְעָה וּמְלַטְּפָה בִּכְנָפָהּ —</p>
<p>רָעַד בַּמֶּרְחָק הֵד אֶנְקַת הָאָדָם</p>
<p>וְנָמוֹג בַּדְּמָמָה הַיָּפָה…</p>
</blockquote>
<p>תרס"ט</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34791">https://benyehuda.org/read/34791</a></div></body>