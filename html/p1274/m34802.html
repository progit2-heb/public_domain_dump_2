<h1>חֲלוֹף רוּחַ</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>פִּתְאֹם תִּשְׁמַע אֲחוֹרֶיךָ רוּחַ</p>
<p>בָּא וָטָס,</p>
<p>הִנֵּה יִרְעַץ בַּדִּים עַל אִילָנוֹת,</p>
<p>חָג וָנָס;</p>
<p>עַל מַעֲרֻמֵּי שָׂדוֹת כְּתִימְרוֹת־עָשָׁן</p>
<p>יְגַמֵּא חוֹל</p>
<p>וּבִשְׁרִיקַת פֶּרֶא יְסָעֲרוֹ בָּאֲוִיר</p>
<p>סֹב וָגֹל;</p>
<p>יִתְקַע בְּתָקְפָה גַּף עֲנָקִית פְּרוּשָׂה</p>
<p>בְּמֵי הַיְאוֹר</p>
<p>וּכְמוֹ נֵד יִתְרוֹמֵם מִן הַמְּצוּלָה</p>
<p>נַחְשׁוֹל שָׁחוֹר;</p>
<p>אַחַר חִישׁ יִתְהַפֵּךְ, יַט וִיזַעֲזַע</p>
<p>אֹהֶל שַׁח</p>
<p>וּבְחִפָּזוֹן יָנִיף גַּג הַתֶּבֶן:</p>
<p>צְלַח וּבְרַח! בְּפִזּוּז קַל עַל גִּידֵי־בַרְזֶל מְתוּחִים</p>
<p>כַּחֲזִיז</p>
<p>יַחֲלֹף, יִשְׁבֹּר מֻטּוֹת כְּנַף־רֵיחַיִם,</p>
<p>וּבַהֲמִית</p>
<p>לַיִשׁ מֻרְדַּף צַּיָּד עֵת מֵחָזוֹ</p>
<p>דָּמוֹ זָב,</p>
<p>יְזַנֵּק לְהוּט־מְשׁוּבָה וְיַךְ בְּחוֹמַת</p>
<p>יַעַר עָב.</p>
<p>מָשְׁלָךְ אָחוֹר יָקוּם מָלֵא זַעַם</p>
<p>וּבִשְׁאוֹן־</p>
<p>רַעַם יֶאֱזֹר שֵׁנִית חֵילוֹ — וְכָלָה</p>
<p>בְּאֶפֶס־אוֹן.</p>
</blockquote>
<p>תרע"ב</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34802">https://benyehuda.org/read/34802</a></div></body>