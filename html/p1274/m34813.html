<h1>בַּת־קוֹל</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>סַהַר מָלֵא יוֹצֵק כֶּסֶף חַי וְרוֹעֵד.</p>
<p>עַל עֲשָׂבִים פָּרוּשׂ צָעִיף אוֹ אֵד.</p>
</blockquote>
<blockquote>
<p>עַל שְׂפַת יְאוֹר מִתְנַמְנֵם, בֵּין אִילָנֵי־בֶּשֶׂם,</p>
<p>אֵשְׁבָה דֻמָּם וְאֶשְׁתֶּה מִן הַקֶּסֶם.</p>
</blockquote>
<blockquote>
<p>פִּתְאֹם אַסְכִּית עַל הַמַּיִם קוֹל הֲמֻלָּה,</p>
<p>בַּת־קוֹל כְּבוּשָׁה בּוֹקְעָה מִן הַמְּצוּלָה:</p>
</blockquote>
<blockquote>
<p>"עַל קַרְקָעִי בּוֹעֵר סְבַךְ־אַלְמֻגִּים,</p>
<p>תַּחְתָּיו קְבוּעִים שִׁלְטֵי־פְנִינִים שְׁלוּגִים.</p>
</blockquote>
<blockquote>
<p>בְּדֹלַח־גַּלִּים זוֹרֵם, צוֹהֵל סְבִיבָם,</p>
<p>וּכְמוֹ שִׁבְטֵי־חַשְׁמַל קוֹרֵן זִיוָם.</p>
</blockquote>
<blockquote>
<p>בְּתוּלָה יְרֻקַּת־שֵׂעָר, לִבְנַת־שַׁדִּים,</p>
<p>בְּעֶרֶשׂ־שֵׁן שׁוֹכֶבֶת, וּמַרְבַדִּים</p>
</blockquote>
<blockquote>
<p>טְווּיֵי כֶּסֶף־סַהַר סְבִיבָהּ פְּרוּשִׂים,</p>
<p>וּדְגֵי־זָהָב זְעִירִים בָּהֶם תְּפוּשִׂים.</p>
</blockquote>
<blockquote>
<p>צֶחָה הִיא מֵחָלָב, בָּרָה, זַכָּה,</p>
<p>וּמִשְּׂעָרָהּ עֶדְנַת־וְרָדִים מְפַכָּה.</p>
</blockquote>
<blockquote>
<p>כְּקֶרֶן־אוֹרָה בַּת־צְחוֹק עוֹטְרָה פִּיהָ,</p>
<p>יֵשׁ בָּהּ: עַזּוּת, טֹהַר, תֹּם וּתְבִיעָה.</p>
</blockquote>
<blockquote>
<p>אַשְׁרֵי מִי שְׁלְּנַשֵּׁק אוֹתָהּ זָכָה" —</p>
<p>פִּרְכֵּס עוֹף וּבַת־הַקּוֹל שָׁכָכָה.</p>
</blockquote>
<p>תרע"ג</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34813">https://benyehuda.org/read/34813</a></div></body>