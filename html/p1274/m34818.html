<h1>הַסְּתָו</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>פִּי־תַנּוּרִי שְׁטוּף־שַׁלְהֶבֶת,</p>
<p>גִּצִּים פּוֹרְחִים, אוּדִים פּוֹקְעִים;</p>
<p>נוּגֶה אֵשֵׁב אֶל אֶשְׁנַבִּי,</p>
<p>אָחוּשׁ: חַיַּי פּוֹחֲתִים, לוֹקִים.</p>
</blockquote>
<blockquote>
<p>אָהֳלִי מָסוּר בִּידֵי צְלָלִים</p>
<p>אִלְּמִים, רַק הַתַּנּוּר דּוֹבֵר:</p>
<p>שִׂיג יָמֶיךָ — רִיק, בַּטָּלָה,</p>
<p>מָשׁוּל אַתָּה כְּצֵל עוֹבֵר.</p>
</blockquote>
<blockquote>
<p>רִקּוּד־שְׂטָנִים עַל הַכֹּתֶל,</p>
<p>רִמְזֵי־בּוּז וּלְשׁוֹנוֹת שְׁלוּחוֹת:</p>
<p>אַוַּת־לִבְּךָ, חֲלוֹמוֹתֶיךָ</p>
<p>יִשָּׂא מָחָר שַׂר־הָרוּחוֹת.</p>
</blockquote>
<blockquote>
<p>וּבַחֲלּוֹן פַּרְצוּף־סַגְרִיר</p>
<p>נוֹטֵף רִירוֹ, נוֹטֵף רִפְשׁוֹ;</p>
<p>מַה טָּעַמְתָּ מִן הָעוֹלָם?</p>
<p>הֵיכָן עֻקְצוֹ? הֵיכָן דִּבְשׁוֹ?</p>
</blockquote>
<p>תרע"ג</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34818">https://benyehuda.org/read/34818</a></div></body>