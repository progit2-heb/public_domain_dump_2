<h1>שִׁיר הַקּוֹרְאִים</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לזכר מ. י. ברדיצ’בסקי</p>
</blockquote>
<blockquote>
</blockquote>
<blockquote>
<p>אִם נִמָּלֵא מִשְּׁמֹעַ הַשָּׁאוֹן</p>
<p>הָרֵיק וְהַנִּבְעָר,</p>
<p>נִתְבּוֹדֵד וְנִשְׁלֶה עַל דַּפֵּי הַסֵּפֶר</p>
<p>הַדּוֹבְבִים בִּדְמָמָה</p>
<p>חָכְמָה וְעֹצֶב נִסָּיוֹן.</p>
<p>אִם נִשֹּׁם מֵרְאוֹת תְּנוּדוֹת,</p>
<p>כִּתְנוּדוֹת הַגְּלָמִים הָרָצִים</p>
<p>בְּיַד עִוֶּרֶת מְשַׂחֲקָה,</p>
<p>תִּפָּקַח עֵינֵנוּ עַל דַּפֵּי הַסֵּפֶר</p>
<p>וּתְלַקֵּט בַּחֲרִיצוּת</p>
<p>מִלִּים מְאִירוֹת, קְצוּבוֹת וְרָווֹת</p>
<p>כִּפְנִינֵי הָרִמּוֹן,</p>
<p>וְטָמְנָה אֶת תּוֹכָן הַמָּתוֹק</p>
<p>לְשׁוֹבֵב הַנֶּפֶשׁ</p>
<p>בַּקֹּר וּבַחֹרֶב.</p>
</blockquote>
<blockquote>
<p>הוֹי, דַּפֵּי הַסֵּפֶר הַלְּבָנִים!</p>
<p>בְּעֵרֶב הַשְּׁחוֹר וְהַלֹּבֶן</p>
<p>עַל יִשְׁרַת פְּנֵיכֶם</p>
</blockquote>
<blockquote>
<p>תִּשְׁבּוּ נַפְשֵׁנוּ,</p>
<p>עַד תִּשְׁכַּח כַּעֲסָהּ</p>
<p>וּמְרִי מַכְאוֹבֶיהָ —</p>
<p>וְכָעֲסָה עִם מֵאוֹת מְקַנְּאִים יְשָׁרִים,</p>
<p>וְכָאֲבָה עִם אַלְפֵי נַעֲנִים טְהוֹרִים,</p>
<p>לִישֹׁר וְלִטְהֹר</p>
<p>וְלִמְצֹא הַשַּׁלְוָה.</p>
</blockquote>
<p>תרפ"א</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34881">https://benyehuda.org/read/34881</a></div></body>