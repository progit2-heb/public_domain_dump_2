<h1>בְּרֶטֶט כַּפַּיִם...</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּרֶטֶט כַּפַּיִם וּבְמוֹרָא יוֹם מָחָר</p>
<p>יִבָּנֶה הַבִּנְיָן;</p>
<p>כְּבֵדָה הָאֶבֶן וּפְרִיכָה וּנְתוּנָה</p>
<p>בְּמִנְיָן.</p>
</blockquote>
<blockquote>
<p>שִׁמְרוּ, הַבּוֹנִים, הַחֹמֶר הַיָּקָר,</p>
<p>פֶּן אַחַת תִּתְפּוֹרֵר,</p>
<p>וְעָלָה אֲבָקָהּ בְּאַף הַמַּחֲזִיקָהּ —</p>
<p>וְזוֹרֵר.</p>
</blockquote>
<blockquote>
<p>וְזוֹרְרוּ אַחֲרָיו כָּל רֵעָיו הַבּוֹנִים,</p>
<p>וּמֵעֹצֶם הַתְּנוּדָה</p>
<p>תַּפֵּלְנָה יְדֵיהֶם בְּאַחַת לָאָרֶץ</p>
<p>הַכְּבֻדָּה.</p>
</blockquote>
<blockquote>
<p>אָז יִרְאוּ נִדְהָמִים הֶחָלָל הַמְפַהֵק</p>
<p>בֵּין חֲצָאֵי הַכְּתָלִים,</p>
<p>וְסָמְרוֹ שַׂעֲרוֹתָם: בַּפִּנּוֹת יְחַיְּכוּן</p>
<p>שׁוּעָלִים.</p>
</blockquote>
<p>תרפ"ג</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34895">https://benyehuda.org/read/34895</a></div></body>