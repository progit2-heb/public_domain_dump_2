<h1>הַחֹרֶף בֵּין הָרִים וּשְׁלָגִים...</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הַחֹרֶף בֵּין הָרִים וּשְׁלָגִים</p>
<p>בָּאַוִיר הַמְזֻקָּק אֲטַיְּלָה;</p>
<p>הַשֶּׁמֶשׁ מְעִירֵנִי בַּבֹּקֶר,</p>
<p>הַסַּהַר מְלַוֵּנִי בַּלַּיְלָה.</p>
</blockquote>
<blockquote>
<p>לֹא אֵדַע אֵיךְ פִּתְאֹם הוּטַלְתִּי</p>
<p>מִתְּשׁוּאַת הַכְּרָכִּים הַהוֹמָה</p>
<p>לְעוֹלָם שֶׁל דְּמִי וְחַג־זֹהַר —</p>
<p>אוֹ אוּלַי חֲלוֹם־קֶסֶם אֶחְלֹמָה?</p>
</blockquote>
<blockquote>
<p>הֶהָרִים הַלְּבָנִים, הַשְּׁקוּפִים</p>
<p>מִשְׂתָּרְעִים עַל תְּכֵלֶת הַשְּׁחָקִים,</p>
<p>מַזְהִירִים כַּחֲלוֹם יֶלֶד תָּמִים,</p>
<p>מַחֲרִישִׁים בְּבִטְחוֹן עֲנָקִים.</p>
</blockquote>
<blockquote>
<p>וּפֶלֶג בֵּינֵיהֶם מִתְרוֹנֵן</p>
<p>מִתַּחַת לְקַרְחוֹ הַחוֹפֶה,</p>
<p>כְּהֶמְיַת מַאֲוַיַּי הַכְּלוּאִים</p>
<p>בְּלִבִּי הַנָּם וְהַקּוֹפֵא.</p>
</blockquote>
<p>תרע"ג</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34819">https://benyehuda.org/read/34819</a></div></body>