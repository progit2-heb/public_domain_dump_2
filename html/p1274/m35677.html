<h1>הַטַּחֲנָה</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>טַחֲנַת עוֹלָם, רֵחַיִם שֶׁל שְׁאוֹל!</p>
<p>כְּנָפֶיהָ מְלֹא רֹחַב הַזְּמָן.</p>
<p>תִּטְחַן עַמִּים כְּגַרְגְּרֵי דָגָן,</p>
<p>תִּשְׂחַט דָּמִים כְּתִירוֹשׁ מֵאֶשְׁכּוֹל.</p>
</blockquote>
<blockquote>
</blockquote>
<blockquote>
<p>מִן הַחֶדֶר בָּאָה סוּפָה,</p>
<p>גִּבְעוֹת עוֹלָם לֹא יָדְעוּ כִּמְעוּפָהּ:</p>
<p>תַּךְ כָּנָף אֶל כָּנָף,</p>
<p>כָּל הַטַּחֲנָה תַּחֲרֹק כְּנִשְׁבֶּרֶת,</p>
<p>הִנֵּה תָּכְרַע, הִנֵּה תּוּנַף,</p>
<p>בְּאֵשׁ בְּרָקִים כֻּלָּהּ בּוֹעֶרֶת.</p>
</blockquote>
<blockquote>
<p>אֲבָנֶיהָ יִסַּבּוּ בִּסְאוֹן</p>
<p>מַזָּרוֹת בַּמָּרוֹם.</p>
<p>בֵּין טְחֹן לִטְחֹן</p>
<p>עַמִּי — חֲלֵב דָּגָן —</p>
<p>עַד דַּק נִטְחָן,</p>
<p>וַאֲבָקוֹ לֹא יֵרוֹם.</p>
<p>דָּמוֹ — הַיַּיִן הַמְשֻׁמָּר —</p>
<p>זָב שׁוֹקֵט אֱלֵי תְהוֹם,</p>
<p>יָזוּב וְלֹא יִזְעַק מָר.</p>
</blockquote>
<p>אייר, תש"ג</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/35677">https://benyehuda.org/read/35677</a></div></body>