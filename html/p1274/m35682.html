<h1>הַצּוֹרֵף</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<p>לנשמת יעקב שטיינברג</p>
<blockquote>
<p>שָׁנִים עַל שָׁנִים צָרַף הַצּוֹרֵף:</p>
<p>הָגוֹ הַסִּיגִים מִיקַר הַמַּתֶּכֶת.</p>
<p>לִבָּה בְּכָל עֹז הָאֵשׁ הַדּוֹעֶכֶת,</p>
<p>גְּבִינָיו נֶחְרְכוּ בַּחֹם הַשּׂוֹרֵף.</p>
</blockquote>
<blockquote>
<p>פְּעָמִים הַסַּדְנָה שָׁמְעָה אִישׁ חֵרֵף:</p>
<p>"אָרוּר יוֹם רֻתַּקְתִּי אֶל זֹה הַמְּלֶאכֶת!</p>
<p>הִנֵּה שְׁתֵּי רַגְלַי שֻׁתְּקוּ כְּבָר מִלֶּכֶת,</p>
<p>וּפְרִיץ-הָרָעָב קְרָבַי הוּא טוֹרֵף".</p>
</blockquote>
<blockquote>
<p>וַעֲדֶנָּה יָדוֹ יְגֵעָה בַּמַּפּוּחַ</p>
<p>לַהֲפֹךְ הַזָּהָב זָקוּק וְטָהוֹר,</p>
<p>כַּזֹּךְ הַמֵּאִיר בְּרוּם הֲגִיגָיו —</p>
</blockquote>
<blockquote>
<p>נִשְׁמַע בַּסַּדְנָה כִּפְלֵיטָת הָרוּחַ,</p>
<p>וְלֵב הַצּוֹרֵף עָמַד דֹּם מִדְּהֹר —</p>
<p>וַיָּקֵא הַזָּהָב אֶת שְׁאֵרִית סִיגָיו.</p>
</blockquote>
<p>תש"ז</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/35682">https://benyehuda.org/read/35682</a></div></body>