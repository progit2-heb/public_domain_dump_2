<h1>קבר משה</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<p>כּשהגיעה שעתוֹ של משה ליפטר מן העוֹלם, שלח אליו אללה שני מלאכים, את נאכּיר ואת נכיר<a class="footnote" href="#fn:1" id="fnref:1" title="see footnote"><sup>1</sup></a>. ירדוּ שני המלאכים מן השמים וכלי־מלאכתם בּידם והיוּ חוֹצבים את הקבר בּהר.</p>
<p>עבר שם משה, עליו התפילה והשלוֹם, וראה שניים שחוֹצבים בּהר, עמד וקרא:</p>
<p>– לבריאוּת, העוֹשׂים בּמלאכה!</p>
<p>השיבוּ:</p>
<p>– לבריאוּת! מי אתה, החביב?</p>
<p>אמר:</p>
<p>– הריני משה, זה שאללה יתעלה, דיבּר עמוֹ פנים אל פּנים.</p>
<p>אמרוּ:</p>
<p>– ואנוּ, דוֹדנוּ, שלוּחים מעמוֹ יתעלה לחצוֹב קבר בּשביל בּן־אדם, ואין אנוּ יוֹדעים שיעוּר קוֹמתוֹ של אדם, שנוּכל לחצוֹב קבר יפה
לוֹ.</p>
<p>אמר משה:</p>
<p>– הרי אני בן־אדם. עשׂוּ את הקבר לפי מידת אוֹרכּי ורוֹחבּי.</p>
<p>ענוּ ואמרוּ:</p>
<p>– ראה זה חצבנוּ. נסה לשכּב ותראה אם די הוּא לאדם אוֹ לא.</p>
<p>ירד משה לקבר והתמוֹדד בּתוֹכוֹ. כּשבּיקש לעלוֹת משם, הוֹשיט לוֹ אחד המלאכים ורד נאה ואמר:</p>
<p>– הריח את זה.</p>
<p>נטל מידוֹ והֵריח והרֵיח נעם לוֹ. לא היוּ רגעים מעטים עד
שנפל אל קרקע הקבר. ידוֹ לא נעה, רגלוֹ לא זעה, כּאדם הדוֹמם
בּשינה.</p>
<p>כּיסוּ המלאכים את קברוֹ בעפר והעלוּ עליו קטוֹרת וחזרוּ
למרוֹם. ולא ידע איש את קבוּרתוֹ, חוּץ מן האחד, הוּא <strong>השליח</strong>, עליו
התפילה והשלוֹם, שמביא בספרוֹ, כּי הקבר הוּא במזרחה של יריחוֹ.</p>
<p>אשרי מי שרגליו עמדוּ במקוֹם הקדוֹש!</p>
<blockquote>
</blockquote>
<div class="footnotes">
<hr/>
<ol>
<li id="fn:1">
<p>שני מלאכי־מות אוֹ מלאכי־חבּלה, הבּאים תמיד יחד  בּשׂיחוֹת ערב. <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34948">https://benyehuda.org/read/34948</a></div></body>