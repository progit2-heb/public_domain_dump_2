<h1>שִׂיחָה עִם הָאֲדָמָה</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>— "בְּאֶצְבְּעוֹת <strong>עָפָר לָבָן</strong></p>
<p>פּוֹרֵר רְגָבַי שְׁחוֹרִים:</p>
<p>גַּם קֹר גַּם חֹם תָּחוּשׁ</p>
<p>וְאוֹר בַּפֵּרוּרִים!</p>
</blockquote>
<blockquote>
<p>דּוֹרוֹת צְחִיחָה אוֹחִיל,</p>
<p>מְעֻלָּפָה דַרְדַּר,</p>
<p>צָבַרְתִּי שֹׁד לַפְּרִי,</p>
<p>לַבְשִׁיל אֶת הַסְּמָדַר".</p>
</blockquote>
<blockquote>
<p>— בְּבַרְזֶל לֻטַּשׁ פְּלַחְתִּיךְ</p>
<p>בְּמוֹ יָדַי לְהָרַךְ;</p>
<p>מַה טּוֹב כִּי עַל חֵיקֵךְ</p>
<p>הַפָּרוּם אָנֹכִי שַׁח.</p>
</blockquote>
<blockquote>
<p>יַבְּלִית־קְדוּמִים שׂרְגָה</p>
<p>עָלַיִךְ כְּעֵין מִכְבָּר,</p>
<p>הֶעֱמִיקָה אַף נִטְּשָׁה,</p>
<p>מָנְעָה מִקְּרֹב הַזָּר.</p>
</blockquote>
<blockquote>
<p>— "בְּעָלוּנִי, הוֹי, זָרִים,</p>
<p>עִשּׂוּ נָכְרִים שָׂדַי,</p>
<p>בְּמִסְכֵּנוּת לַחְמָם,</p>
<p>שַׁמְנָם לֹא תַתִּי דָי.</p>
</blockquote>
<blockquote>
<p>עַל גִּבְעִי חָשַׂפְתִּי צוּר,</p>
<p>בְּעִמְקִי הִקְוֵיתִי בֹּץ —</p>
<p>עֲדֵי יֵעוֹר בְּנִי</p>
<p>לָשׁוּב, עַד שֶׁיַּחְפֹּץ".</p>
</blockquote>
<blockquote>
<p>— יְעָרִים, קָמוֹת־זָהָב</p>
<p>בְּעֵינַי הִרְבֵּיתִי רְאוֹת,</p>
<p>אַךְ בִּרְכַּת טַל, מָטָר</p>
<p>לִי לֹא נִתַּן לִרְווֹת.</p>
</blockquote>
<blockquote>
<p>שִׁוַּעְתִּי בְּקוֹל יַעֲקֹב</p>
<p>לְאַדְמַת־יָהּ רְחוֹקָה —</p>
<p>בֵּין אֲלֻמּוֹת עֵשָׂו</p>
<p>נִבְלַע קוֹל הַזְּעָקָה.</p>
</blockquote>
<blockquote>
<p>— "בְּאַלְפֵי שְׁנוֹת דְּאָגָה</p>
<p>וְחַרְבוֹנֵי שְׁכֹל</p>
<p>נִסְפּוּ צִמְחֵי הוֹדִי,</p>
<p>כְּרָמַי הִצְהִיב הַחוֹל.</p>
</blockquote>
<blockquote>
<p>גֻּמְּדוּ יַעֲרוֹתַי,</p>
<p>מַעְיָנַי מְרֻשָּׁשִׁים,</p>
<p>בַּאֲשֶׁר תָּזוּב דְּווֹתִי</p>
<p>שָׁרְצוּ הַיַּתּוּשִׁים".</p>
</blockquote>
<blockquote>
<p>— אֶגְזֹם וַאֲרַפֵּא</p>
<p>חָרְשֵׁי הָעֲרָבָה,</p>
<p>לִמְצוֹת אֶת זִיבָתֵךְ</p>
<p>אֶשְׁלַח נִטְעֵי רְבָבָה.</p>
</blockquote>
<blockquote>
<p>לַחוֹל אָשִׁית חוֹמַת</p>
<p>עֵצִים וְלֹא שִׁעַרְתְּ,</p>
<p>מַעֲרֵךְ אַטְבַּע בְּצֵל</p>
<p>וְצָהַלְתְּ עוֹד וְנָהָרְתְּ.</p>
</blockquote>
<blockquote>
<p>– "מַה טּוֹב אֲשֶׁר <strong>תַּפְרֵנִי</strong>,</p>
<p>כִּי ִעוֹד ֹבְּךָ לְשַׁד,</p>
<p>בְּחֵיקִי יִפְרֶה אֶוֹנְךָ</p>
<p>וְכֹרְתָה הַבְּרִית לָעַד.</p>
</blockquote>
<blockquote>
<p>לִבְנַת הָעֲצָמוֹת</p>
<p>תַצַּע בִּי בְּבוֹא עֵת,</p>
<p>וּלְזַרְעֲךָ תְּנוּבָה</p>
<p>לְעוֹלָם לֹא אֶחְדַּל <strong>תֵּת</strong>".</p>
</blockquote>
<p>תרפ"ג</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34898">https://benyehuda.org/read/34898</a></div></body>