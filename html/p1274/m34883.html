<h1>בְּלֵיל־חַשֵׁכָה עַל אֲפָרִים</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>קטע לזכר תיאודור הרצל</p>
</blockquote>
<blockquote>
<p>לֵיל־חֲשֵׁכָה עַל אֲפָרִים. הַבִּצָּה הַקָּרָה רוֹסֶסֶת.</p>
<p>הָעֵדֶר נָפוֹץ. כִּרְסוּם עָגוּם בְּפַאֲתֵי הַיָּעַר.</p>
<p>נִתּוּר כְּרָעַיִם כְּבוּלוֹת. פְּעִיַּת טָלֶה נוֹלָד.</p>
<p>יְלֵל הַזְּאֵבִים פּוֹלֵחַ אֶת אִישׁוֹן הַדְּמִי.</p>
<p>בָּאֲפָרִים הַקָּרִים פַּסּוּ הָרוֹעִים.</p>
</blockquote>
<blockquote>
<p>וַתַּעַל לַהֶבֶת לְבָנָה כְּאֵד מִן הָאֲדָמָה,</p>
<p>כְּנֹגַהּ מַטְמוֹנִים, כִּקְטֹרֶת מֵעַל לַמִּזְבֵּחַ.</p>
<p>פַּעַם בְּפַאֲתֵי הַיַּעַר, פַּעַם בֵּינוֹת לַזְּאֵבִים.</p>
<p>פַּעַם תָּאִיר פַּסִּים עַל רַחֲבֵי הַבִּצָּה.</p>
<p>פַּעַם תִּשַּׁח לָאָרֶץ, פַּעַם תֵּרוֹם עַד לַכּוֹכָבִים.</p>
</blockquote>
<blockquote>
<p>וַיָּגִיחוּ צִלְלֵי רוֹעִים נִבְעָתִים מֵעֲבָרִים:</p>
<p>מִי שַׂקּוֹ עַל רֹאשׁוֹ, מִי חוֹבֵק שְׂרִיד מַקְלוֹ,</p>
<p>מִי יַלְקוּט קָרוּעַ, מִי חֲלִילוֹ הַשָּׁבוּר —</p>
<p>כֻּלָּם עוֹטִים עַל שָׂפָם, כֻּלָּם כְּמִתְגַּנְּבִים.</p>
<p>אַךְ הַלַּהֶבֶת תֵּרוֹם, תִּסְתַּלְסֵל בְּגָאוֹן,</p>
<p>כְּנֹגַהּ מַטְמוֹנִים, כִּקְטֹרֶת מֵעַל לַמִּזְבֵּחַ,</p>
<p>תִּדּדֹ, תִּקְרָא, תְּפַתֶּה לְקַבֵּץ נְפוּצוֹת הָעֵדֶר.</p>
</blockquote>
<blockquote>
<p>וַיֵּצְאוּ רוֹעִים אֻמְלָלִים בְּעִקְּבֵי הַפֶּלֶא.</p>
</blockquote>
<p>תמוז, תרפ"א</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34883">https://benyehuda.org/read/34883</a></div></body>