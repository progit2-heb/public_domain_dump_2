<h1>הִיא אָמְרָה כִּי תָבוֹא...</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>הִיא אָמְרָה כִּי תָבוֹא, בַּגַּן בִּקַּשְׁתִּיהָ,</p>
<p>בַּשְּׂדֵרוֹת הַמְּצִלּוֹת בְּקֶרֶב הַגָּן;</p>
<p>יֵשׁ עִקְּבוֹת רַגְלַיִם בֶּחָצָץ הַמַּכְסִיף:</p>
<p>הִיא פֹּה חָלָפָה! הִיא הָלְכָה כָּאן!</p>
<p>בַּשִּׂיחַ יֵשׁ זַלְזַל כְּרוּת־רֹאשׁ וְדוֹמֵעַ:</p>
<p>מִי גִלָּה, מִי קָטַף זֶה עַתָּה הַוְּרָד?</p>
<p>זֶה מַעֲשֵׂה יָדָהּ, גַּנֶּבֶת הַפְּרָחִים,</p>
<p>הִיא פָנְתָה כֹּה־וָכֹה וַתִּשְׁלַח יָד.</p>
</blockquote>
<blockquote>
<p>שָׁם שִׂמְלָה מְרַשְׁרֶשֶׁת שָׁם מְנַפְנֵף רְדִיד לָבָן!</p>
<p>אֵלְכָה לִי לְאִטִּי כִּמְהַלֵּךְ לְפִי תֹם;</p>
<p>הִיא טָסָה, הִיא עָפָה! — רַק סַבְתָּא נִגְרֶרֶת,</p>
<p>תּוּף, תּוּף וְלַעֲזָאזֵל! מֶה הָיָה הַיּוֹם?</p>
</blockquote>
<blockquote>
<p>יָשַׁבְתִּי עַל סַפְסָל וּבְמַטִּי חַקֹּתִי</p>
<p>בֶּחָצָץ הַמַּכְסִיף גַּם שְׁמָהּ וְגַם שְׁמִי.</p>
<p>אֵינֶנָּה! וּבְמֹחִי כְּעֵין צִרְעָה תְּזַמְזֵם:</p>
<p>הִיא שִׁטְּתָה בְּךָ, שׁוֹטֶה! הִיא רַמָּאִית, הִיא!</p>
</blockquote>
<blockquote>
<p>וָאָקוּם וָאֶפְרשׁ אֶל שְׂדֵרָה עֲגוּמָה,</p>
<p>מְאֹד רָגַז בִּי לִבִּי, מְאֹד סָעַר הַדָּם,</p>
<p>וָאֹבֶה לְקַלְלָהּ — אַךְ פִּי לָחַשׁ בְּרָכָה:</p>
<p>בְּרוּכָה לִי תִּהְיִי בַּאֲשֶׁר אַתְּ שָׁם!</p>
</blockquote>
<p>תרע"ג</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34816">https://benyehuda.org/read/34816</a></div></body>