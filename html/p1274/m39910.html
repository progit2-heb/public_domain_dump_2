<h1>בְּיַרְכְּתֵי עוֹלָם, בְּיַרְכְּתֵי אָדָם...</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>בְּיַרְכְּתֵי עוֹלָם, בְּיַרְכְּתֵי אָדָם —</p>
<p>הַכֹּל מַזְהִיר לָבָן בַּשֶּׁטַח הַנָּדָם.</p>
</blockquote>
<blockquote>
<p>טִפְחוֹת חַיֵי אֱנוֹשׁ, שַׁלְשֶׁלֶת הַדּוֹרִים:</p>
<p>כְּחוּט-דָּמִים נִמְתָּח עַל מַרְבַדִּים צְחוֹרִים.</p>
</blockquote>
<blockquote>
<p>הָהּ, אֵיךְ הִגַּעְתִּי הֵנָּה, בָּאתִי עַד הֲלוֹם?</p>
<p>אֵין חַי צוֹמֵחַ פֹּה בְּרַחַב הַשָּׁלוֹם.</p>
</blockquote>
<blockquote>
<p>אֵין לֵב דּוֹפֵק אֶחָד, רַק דֹּפֶק הַתֵּבֵל,</p>
<p>אֲשֶׁר נִמְלַט תּוֹכִי לְנוֹף זֶה הָאָבֵל.</p>
</blockquote>
<blockquote>
<p>לִצְחוֹק אֵין פֹּה מִקְלָט בִּתְכֵלֶת הֶחָלָל —</p>
<p>וְדֶמַע צָץ יְהִי כְּגֵץ בַּיּוֹם לְאַל.</p>
</blockquote>
<blockquote>
<p>כָּל זֶה מַשָּׂא-צֵדָה סָחַבְתִּי לְמִחְיָה</p>
<p>נָטַשְׁתִּי מֵאַחֲרַי בְּצַחַר הַצִּיָּה.</p>
</blockquote>
<blockquote>
<p>כְּכֶתֶם-שְׁחוֹר נָטוּשׁ נִרְאָה — צָעַר — נִמְחָה…</p>
<p>אֶת עֵירֻמִּי אָפַף פִּתְאֹם נַחְשׁוֹל שִׂמְחָה.</p>
</blockquote>
<blockquote>
<p>אַךְ יַד הַגִּיל, אֶחֱזֶה, תֹּאחַז בָּעִצָּבוֹן,</p>
<p>וּבְאֵין עוֹד צֹרֶךְ תְּהִי יְצוּר כֻּלּוֹ נָבוֹן.</p>
</blockquote>
<blockquote>
<p>הָהּ, אֵיךְ עַתָּה וּפֹה יָדַעְתִּי אִי-בְּדִידָה,</p>
<p>עֵת רוּחַ <strong>שֶׁמֵּעֵבֶר</strong> לִי פָּשְׁטָה יָדָהּ!</p>
</blockquote>
<blockquote>
<p>בֵּין רִבֲבוֹת יְצוּר רָגְשׁוּ שָׁם עִמָּדִי</p>
<p>הָיִיתִי כָּל יָמַי נֶאֱלָם אַף יְחִידִי.</p>
</blockquote>
<blockquote>
<p>וּפֹה אֲנִי עִם כֹּל וְכֹל עִמִּי יִסְחֹר,</p>
<p>בְּאֹפֶל כֹּה שָׁקוּף וּבְאֶלֶף דְּמוּת שֶׁל אוֹר.</p>
</blockquote>
<blockquote>
<p>בְּאַחַת יָקוּם וָסַף, כֶּאֱמֶת וּכְמוֹ כָּזָב,</p>
<p>כָּל מַה שֶׁהִתְרוֹנֵן, כָּל מַה שֶׁדֹּם כָּאָב.</p>
</blockquote>
<blockquote>
<p>וּפַס שָׂרִיד בַּיֵּשׁ לְרֹגֶז וּלְחֶמְלָה,</p>
<p>וּבְטָהֳרָה אֶחֱלֹף — כִּי דְבַר הַשֵּׁם נִמְלָא.</p>
</blockquote>
<p>תרפ"ח</p>
<blockquote>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/39910">https://benyehuda.org/read/39910</a></div></body>