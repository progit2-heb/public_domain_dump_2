<h1>רָאִיתִי צִפּוֹר בָּאָה בִּיעָף</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>רָאִיתִי צִפּוֹר בָּאָה בִּיעָף,</p>
<p>בָּאָה וְנָחָה בָּעֵץ עַל עָנָף.</p>
</blockquote>
<blockquote>
<p>צִפּוֹר מְרוּטָה, פְּרוּעַת נוֹצָה,</p>
<p>כֻּלָּהּ מַרְעִידָה וּמְכֻוָּצָה.</p>
</blockquote>
<blockquote>
<p>צִיְּצָה הַצִּפּוֹר בְּהֶגֶה חוֹלֶה,</p>
<p>גּוּפָהּ הָאָפֹר כְּרֶטֶט עָלֶה.</p>
</blockquote>
<blockquote>
<p>שָׁמַעְתִּי קוֹלָהּ, רָאִיתִי מַרְאֶהָ,</p>
<p>וּפֶתַע כָּל חוּשׁ בִּי נִכְמַר אֵלֶיהָ.</p>
</blockquote>
<blockquote>
<p>שָׁאַלְתִּי: הַאֵין זֹאת נִשְׁמַת אֲחוֹתִי,</p>
<p>צִפּוֹר אֵלֶם שֶׁבָּאָה לִפְקֹד אוֹתִי?</p>
</blockquote>
<blockquote>
<p>לִי שִׂיחַ בְּשָׂפָה בִּלְתִּי מוּבָנָה</p>
<p>מַה שֶׁקָּרָה אֶת בִּתָּהּ וּבְנָהּ?</p>
</blockquote>
<blockquote>
<p>וְאוּלַי אֵין זֹאת כִּי נֶפֶשׁ הַבַּת,</p>
<p>שֶׁבָּאָה לְסַפֶּר לִי כִּי אָזְלַת יָד:</p>
</blockquote>
<blockquote>
<p>אָחִיהָ לֻקַּח אֱלֵי חַיִל זָר,</p>
<p>יָצָא לִשְׂדֵה-קֶטֶל וְלֹא חָזָר;</p>
</blockquote>
<blockquote>
<p>אִמָּהּ וְאָבִיהָ בְּצִפָּרְנֵי הָעַיִט;</p>
<p>שָׁמְמָה הַגִּנָּה וְנִשְׂרַף הַבַּיִת;</p>
</blockquote>
<blockquote>
<p>אֵין אָב וּפַטְרוֹן, לֹא חֹק וּמִשְׁפָּט,</p>
<p>וּמַר מִן הַמָּוֶת פֵּרוֹר הַפַּת —</p>
</blockquote>
<blockquote>
<p>וּלְמִי יְשַׁוְּעוּ לְבַקֵּשׁ הַצָּלָה</p>
<p>מִיַּד הַמְעַוֵּל בָּם יַעַשׂ כָּלָה? — —</p>
</blockquote>
<blockquote>
<p>הַצִּפּוֹר רִטְטָה, הָגְתָה וּבָכְתָה,</p>
<p>עַד פָּנָה זִיו הַיּוֹם וַתְּהִי עֲלָטָה.</p>
</blockquote>
<p>גבעת ברנר, אלול תש"ב</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/35676">https://benyehuda.org/read/35676</a></div></body>