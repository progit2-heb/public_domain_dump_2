<h1>קִנְאַת גֶּבֶר</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כְּיוֹנַת־אֵלֶם בְּסֵתֶר הַמַּדְרֵגָה</p>
<p>בְּסַעַר וָזֶרֶם,</p>
<p>וְעֵין עַיִט יוֹקְדָה</p>
<p>צוֹפָה בְּלִי־חָשָׂךְ —</p>
<p>תֶּחֶרְדִי בְּפִנַּת בֵּיתִי,</p>
<p>וַאֲנִי כֻּלִּי אֵיבָה.</p>
</blockquote>
<blockquote>
<p>כֻּלִּי אֵיבָה, כֻּלִּי אַהֲבָה:</p>
<p>שׁוֹט קִנְאָתִי יִשְׁרֹק</p>
<p>עַל גֵּוֵךְ הַשָּׂטוּם,</p>
<p>וְשֶׁן־אַהֲבָתִי</p>
<p>בְּמֹתֶק צַוָּארֵךְ אֶתְקָע.</p>
</blockquote>
<blockquote>
<p>דִּבְקִי כְּיוֹנָה דְּמוּמַת חֲרָדָה</p>
<p>בְּסֵתֶר הַמַּדְרֵגָה,</p>
<p>דִּבְקִי, דֹּמִי בְּפִנַּת בֵּיתִי.</p>
<p>אִם תָּנוּעִי — וּרְטַשְׁתִּיךְ,</p>
<p>אוֹ דָמֵךְ אֶמְצֶה</p>
<p>אֲשֶׁר יָצַק</p>
<p>בִּי שִׁגְעוֹן שְׁאוֹל</p>
<p>וְעֶדְנַת עֵדֶן —</p>
<p>אוֹ כִּי אֶשְׁאַג בִּבְכִי,</p>
<p>אֲשֶׁר יַחֲרִיד</p>
<p>אֶת מִינֵךְ הָאָרוּר</p>
<p>מִסּוֹף עוֹלָם וְעַד סוֹפוֹ.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34884">https://benyehuda.org/read/34884</a></div></body>