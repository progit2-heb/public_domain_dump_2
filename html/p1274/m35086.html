<h1>עֵת פִּי כְּדָג מִמְּצוּלָה...</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עֵת פִּי כְּדָג מִמְּצוּלָה</p>
<p>מֵעָלַיִךְ ישְׁאַף אֲוִיר –</p>
<p>יְנַשְּׁקוּ רִבּוֹא פִּיּוֹת־בְּשָׂרִי גֵּוֵךְ,</p>
<p>פִיּוֹת אֱלֵי פִּיּוֹת,</p>
<p>וְרַהֲטֵי דָמִי בְּחִיל יָנוּעוּ</p>
<p>וּמָשְׁכוּ אֶת הַלֵּב לִגְווֹעַ.</p>
</blockquote>
<blockquote>
<p>הָהּ, מֹתֶק רֶגַע, בּוֹ יוּרַק שְׁאֵרְךָ</p>
<p>מִזֶּרֶם חַיִּים לוֹהֵט</p>
<p>לָנוּחַ בְּחֵיק הַפְּרִיָּה הָרָצוּף דְּבַשׁ!</p>
<p>כִּרְתִיחָה מְלֵאָה בִּכְלִי צָמוּד</p>
<p>תִּרְעַד כָּל מַהוּתְךָ בִּיקֹד הַחֵשֶׁק,</p>
<p>וְהִתְנַשֵּׂא בְּאַלְפֵי בַּעְבּוּעִים,</p>
<p>עֲדֵי יְעַלֵּף מֹחֲךָ אֵד הַמָּוֶת.</p>
<p>כִּי כֵן יִבָּרְאוּ חַיִּים רַק מִמָּוֶת.</p>
<p>אַחַר יִצְנַח בְּשָׂרְךָ לֵאֶה</p>
<p>וְיָנַח רֵיק וְדוּמָם</p>
<p>כְּזַג שֶׁנִּשְׁלְפוּ חַרְצַנָּיו,</p>
<p>כְּנֹאד שֶׁעֹרָה יֵינוֹ</p>
<p>וּכְעוֹר הַנָּחָשׁ יְצָאוֹ.</p>
<p>אַךְ בְּחֵיק הַפְּרִיָּה</p>
<p>יִתְגַלֵּם זֶרֶם חַיֶּיךָ</p>
<p>וְיִתְעַטֵּף לְבַקֵּשׁ דְּמוּת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/35086">https://benyehuda.org/read/35086</a></div></body>