<h1>בּוֹאִי!</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּלֵיל זֶה יִגַּע לַחַשׁ רָזִי בְּאָזְנֵךְ לֵאמֹר:</p>
<p>"נִשְׁמוֹת שְׁנֵינוּ יָפוֹת, חֲטוּבוֹת שֵׁישׁ־הַיּוֹצֵר,</p>
<p>נִשְׁמוֹתֵינוּ כִּשְׁתֵּי שְׁכִינוֹת עוֹטוֹת־זֹהַר,</p>
<p>מִקְּצוֹת תֵּבֵל עָרְגוּ זוֹ אֶל זוֹ כְּאַחַת</p>
<p>בְּשֶׁוַע־לְבָבוֹת אִלֵּם, יוֹבְלוֹת שָׁנִים תָּעוּ,</p>
<p>רַק בִּשְׁעַת־דִּמְדּוּמִים אַחַת יָצָא כְּרוּז —</p>
<p>וּגְאָלָן.</p>
</blockquote>
<blockquote>
<p>חֻפַּת־שָׁנִי לָנוּ פְּרוּשָׂה בִּדְמִי־יָעַר,</p>
<p>בֵּין אִילָנוֹת מְצִלִּים, קֵן לִצְחוֹרֵי־כְרוּבִים,</p>
<p>וַאֲבוּקַת־סַהַר תַּז קַשְׂקַשֵּׂי־כֶּסֶף</p>
<p>זְעִירוֹת עַל גְּלִילֶיהָ, תִּזְרַע אִזְמָרַגְדִּים</p>
<p>עַל רִצְפַּת עֲשָׂבֶיהָ, גַּם עַל שְׁלַל רִקְמָתָהּ —</p>
<p>חֻפַּת־קֹדֶשׁ.</p>
</blockquote>
<blockquote>
<p>רְאִי: הַלַּיִל הֵן הִתְקַדֵּשׁ וַיִּתְעַטֵּף</p>
<p>תְּכֵלֶת־אַטְלַס — בִּגְלִימָתוֹ הַמְרַשְׁרֶשֶׁת;</p>
</blockquote>
<blockquote>
<p>הַכּוֹכָבִים — קְהַל שֻׁשְׁבִּינִים — רוֹמְזִים לָנוּ</p>
<p>מִן הַמְּרוֹמִים תּוֹרַת־רָזִים שֶׁל הָאַהֲבָה,</p>
<p>מִשְׁעוֹלֵנוּ רָצוּף לֹבֶן־חֲבַצָּלוֹת,</p>
<p>רֵיחַ מֹר וּנְרָדִים זוֹלֵף מִסְּבִיבֵנוּ</p>
<p>וְזוֹרֵק גִּצֵּי־חֵשֶׁק בְּעֶדְנַת עֲלוּמֵינוּ</p>
<p>הַנּוֹהֲרִים.</p>
</blockquote>
<blockquote>
<p>כְּבָר אָרִיתִי מוֹרִי אַף גַּם הִתְפַּלָּלְתִּי,</p>
<p>לִבִּי עֵר וּמְיַחֵל לִסְפֹּר דָּכְיֵי־לִבֵּךְ,</p>
<p>וְיָדַיִם טְמִירוֹת קוֹלְעוֹת זֵר לִשְׁנֵינוּ.</p>
<p>הִנֵּה שִׁירַת כְּרוּבִים עוֹלָה מִן הַיַּעַר</p>
<p>בְּאַדִּיר וּבֶהָדָר — בּוֹאִי!"</p>
</blockquote>
<p>תרע"ב</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34809">https://benyehuda.org/read/34809</a></div></body>