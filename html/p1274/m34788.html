<h1>עַל טִפַּת טָל</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עַל טִפַּת טַל, עַל נִצַּת שׁוֹשָׁן</p>
<p>נָח לוֹ חֲלוֹם נְעוּרָי,</p>
<p>הִכָּה שֶׁמֶשׁ אֶת הַטִּפָּה,</p>
<p>חָמַס רוּחַ אֶת הַנִּצָּה —</p>
<p>נִתַּק אֶרֶג קוּרָי.</p>
</blockquote>
<blockquote>
<p>עַל מִשְׁבַּר יָם, עַל זֹהַר קֶשֶׁת</p>
<p>רָכַב שַׂר גּוֹרָלִי,</p>
<p>נִפֵּץ סַעַר אֶת הַמִּשְׁבָּר,</p>
<p>גָּרַף עָנָן אֶת הַקֶּשֶׁת —</p>
<p>נֶחֱרַב פְּאֵר אָהֳלִי.</p>
</blockquote>
<blockquote>
<p>עַל גִּבְעַת חוֹל, עַל דֶּקֶל בּוֹדֵד</p>
<p>יָשְׁבָה לָהּ יוֹנָתִי,</p>
<p>בִּקַּע בָּרָק אֶת הַדֶּקֶל,</p>
<p>טָרַף פֶּרֶס אֶת הַיּוֹנָה —</p>
<p>יֶשׁ־לִי רַק דִּמְעָתִי.</p>
</blockquote>
<p>תרס"ח</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34788">https://benyehuda.org/read/34788</a></div></body>