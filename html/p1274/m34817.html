<h1>פְּרִידָה</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אַתְּ רְחוֹקָה מִמֶּנִּי, וְאִם כַּפֵּךְ תּוֹךְ כַּפִּי —</p>
<p>לֹא נִרְאֶה הַשָּׂטָן הַמְרַקֵּד בֵּינֵינוּ,</p>
<p>הַמְנַתֵּק וּמְזָרֶה בִּשְׂחוֹק מַבָּטֵינוּ,</p>
<p>אַךְ נַפְשֵׁךְ בַּל עִמִּי וַאֲנִי שׁוֹהֶה בְּגַפִּי.</p>
</blockquote>
<blockquote>
<p>בַּמִּלִּים הַנּוֹפְלוֹת אֵין נְשָׁמָה — הֵן מִלִּים,</p>
<p>אֵין רַעַד בַּנִּימִים הַצְּפוּנוֹת, אֵין רִנָּה,</p>
<p>אֵין אֵשׁ עוֹד בַּלְּחִיצָה, כָּל מַגָּע — גַּל־צִנָּה,</p>
<p>עוֹד מְעַט וְנִפְרַדְנוּ — לְפָנֵינוּ שְׁנֵי שְׁבִילִים;</p>
</blockquote>
<blockquote>
<p>אַתְּ תֵּלְכִי מַחֲרִישָׁה וְגֵאָה וּזְקוּפָה</p>
<p>וְנִמְשָׁךְ אַחֲרַיִךְ בְּעַל־כָּרְחוֹ גַּם צִלֵּךְ,</p>
<p>לֹא תִירְאִי סַכָּנָה וּתְלָאָה עַל שְׁבִילֵךְ,</p>
<p>עוֹד רַב כֹּחַ־יָפְיֵךְ וְחַרְבּוֹ עוֹד שְׁלוּפָה.</p>
</blockquote>
<blockquote>
<p>וְאָנֹכִי — גַּם נַפְשִׁי לָהּ תִּמְצָא מִלּוּאִים</p>
<p>בְּרַעַשׁ־הַיָּמִים וּבְלַחַשׁ־הַלֵּילוֹת,</p>
<p>נֹאד־יַיִן יְלַוֵּנִי בִּדְרָכִים אֲבֵלוֹת</p>
<p>וּכְתֹם כָּל הַקֶּסֶם — אֲנִי אֲמַן־הַתַּעְתֻּעִים.</p>
</blockquote>
<p>תרע"ג</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34817">https://benyehuda.org/read/34817</a></div></body>