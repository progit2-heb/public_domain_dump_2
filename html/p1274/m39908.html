<h1>לָעִבְרִית</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>בְּאַהֲבַת אֵיתָן אַתְּ נִקְנֵית,</p>
<p>בְּקִנְאַת אֵלִיָּהוּ,</p>
<p>וְהַפּוֹסְחִים עַל שְׁתֵּי סְעִפִּים</p>
<p>אוֹתָךְ הֵם לֹא יָדָעוּ.</p>
</blockquote>
<blockquote>
<p>נֶאֱמַנְתְּ מְאֹד עִם הָאִישׁ</p>
<p>יַקְרִיב לָךְ כָּל הָרֶגֶשׁ;</p>
</blockquote>
<blockquote>
<p>הֵיטַבְתְּ הֱיוֹת אֵשֶׁת-בְּרִית,</p>
<p>אַךְ לֹא תִהְיִי פִּילֶגֶשׁ.</p>
</blockquote>
<blockquote>
<p>מִדָּה שְׁלֵמָה תִּמְדְדִי</p>
<p>לַשּׂוֹנֵא וְלָאוֹהֵב,</p>
<p>וּכְמוֹ יָדַעַתְּ לֶאֱהֹב</p>
<p>תֵּדְעִי גַם לְתַעֵב.</p>
</blockquote>
<blockquote>
<p>אֲשֶׁר אֵרַשְׂתְּ לְעוֹלָמִים</p>
<p>לָנֶצַח לֹא יֻתָּר;</p>
<p>וַאֲשֶׁר הָיָה עָכוּר בַּלֵּב</p>
<p>בְּזֹךְ דְּבָרֵךְ יִטְהָר.</p>
</blockquote>
<blockquote>
<p>בָּךְ נִפְגְּשׁוּ תְבוּנַת אֵם</p>
<p>עִם צַהֲלַת תִּינֹקֶת,</p>
<p>עֱזוּז תְּהוֹם בְּגַל פּוֹרֵץ</p>
<p>וּמֵי-מְנוּחוֹת בַּשֹּׁקֶת.</p>
</blockquote>
<blockquote>
<p>עַתָּה תִּסַּבִּי בְּמָחוֹל,</p>
<p>שׁוֹלְחָה יָדֵךְ חוֹבֶקֶת</p>
<p>לִפְזוּרֵי-עַם בִּמְלֹא תֵּבֵל</p>
<p>כְּטַבַּעַת מְהַדֶּקֶת.</p>
</blockquote>
<blockquote>
<p>הָהּ, טַבַּעַת-זְהָבִי,</p>
<p>בָּךְ גָּלוּם הַנַּחַשׁ:</p>
<p>מִי לְאֶצְבָּעוֹ יַעַנְדֵךְ</p>
<p>לֹא יֵדַע עוֹד כַּחַשׁ.</p>
</blockquote>
<blockquote>
<p>הָהּ, טַבַּעַת-קָדָשַׁי,</p>
<p>עַל אֶצְבָּעִי זִרְחִי,</p>
<p>עַד כִּי אָשִׁיב לֵאלֹהַי,</p>
<p>בְּיוֹם אַחֲרוֹן רוּחִי!</p>
</blockquote>
<p>תרפ"ז</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/39908">https://benyehuda.org/read/39908</a></div></body>