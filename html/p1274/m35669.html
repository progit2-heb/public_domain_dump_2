<h1>עִוְּדוּנִי יָמִים</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<p>בנוסח הסליחה</p>
<blockquote>
<p>עִוְּדוּנִי יָמִים שְׁחוֹרִים כָּעוֹרֵב:</p>
<p>בֶּן-הָגָר שָׁלַף מַאֲכֶלֶת עֲקֻמָּה,</p>
<p>וּבַת-יַעֲקֹב בְּמַחֲבֵא יְגוֹנָהּ נִדְהָמָה,</p>
<p>וְאֵין קוֹל עוֹנֶה מֵהַר חוֹרֵב.</p>
</blockquote>
<blockquote>
</blockquote>
<blockquote>
<p>עִוְּדוּנִי יָמִים מָרִים כַּלַּעֲנָה:</p>
<p>בֶּן-הָגָר נְאוֹתַי פָּקַד בָּאֵשׁ,</p>
<p>וּבַת-יַעֲקֹב עוֹטְיָה לִבָּהּ תְּיָאֵשׁ,</p>
<p>וְאֵל זוֹעֵם יֶחֱשֶׁה מֵעֲשׂה לְמַעֲנָהּ.</p>
</blockquote>
<blockquote>
<p>עִוְּדוּנִי יָמִים עֲקֻבִּים מִקְּלָלָה:</p>
<p>בֶּן-הָגָר יַצְרִיחַ שִׁכּוֹר-רְצִיחָה,</p>
<p>וּבַת-יַעֲקֹב מֵעָפָר יִשַּׁח שִׂיחָהּ —</p>
<p>אֵלִי, אַל תַּעַשׂ אֶת עַמְּךָ כָּלָה!</p>
</blockquote>
<p>י“ז בתמוז, תרצ”ו</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/35669">https://benyehuda.org/read/35669</a></div></body>