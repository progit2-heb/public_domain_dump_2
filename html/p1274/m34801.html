<h1>נְגִינוֹת</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<h2>א</h2>
<blockquote>
<p>הִבְהִיקָה גַחֲלִילִית בַּשִּׂיחַ הֶעָבֹת</p>
<p>וַתִּקְרֹץ לִי עֵינָהּ בְּחִיּוּךְ מְאַשֵּׁר;</p>
<p>דֹּם קֶרֶן־הַשְּׁקִיעָה עַל סוּתָהּ פִּזֵּזָה,</p>
<p>וַיִּשֹּׁב מִמָּרוֹם הָרוּחַ הַמְקַשֵּׁר.</p>
</blockquote>
<blockquote>
<p>כְּבָר רִשְׁרֵשׁ הָאשֶׁר בְּחֶבְיוֹן־הַשִּׂיחַ,</p>
<p>וַתְּסוֹכֵךְ הַשִּׁטָּה עָלֵינוּ בְּרֹאשָׁהּ;</p>
<p>דֹּם נָבַע מִקֶּרֶב הַפֶּלֶא הָרָחוֹק —</p>
<p>וַתְּצַלְצֵל נְשִׁיקָה רִאשׁוֹנָה וּקְדוֹשָׁה.</p>
</blockquote>
<h2>ב</h2>
<blockquote>
<p>הִיא פִּזְּרָה צַמָּתָהּ בַּנָּתִיב לַיַּעַר,</p>
<p>וַתַּחֲשׂף לִי זְרוֹעַ מַבְהִיקָה;</p>
<p>וָאַעַר</p>
<p>עָלֶיהָ אֶשׁ־לִבִּי הַכְּבוּשָׁה בִּנְשִׁיקָה.</p>
</blockquote>
<blockquote>
<p>הִיא כָּרְכָה צַמָּתָהּ עַל צְדָעַי כְּנָחָשׁ,</p>
<p>וַתְּשִׁיתָהּ לְרֹאשִׁי עֲטָרָה;</p>
<p>וָאָחוּשׁ,</p>
<p>כִּי כָּפוּת אָנֹכִי עוֹלָמִית בִּשְׂעָרָהּ.</p>
</blockquote>
<blockquote>
<p>וּצְחוֹקָהּ — צְלִיל פַּעֲמוֹן, צְלִיל טָהוֹר כִּבְדֹלַח —</p>
<p>וַתִּשַּׁק אֶת עֵינַי הַדּוֹמְעוֹת;</p>
<p>וַתּוֹלַךְ</p>
<p>הַמַּלְכָּה אֶת עַבְדָּהּ אֶל אוּלַם־הַחֲלוֹמוֹת.</p>
</blockquote>
<h2>ג</h2>
<blockquote>
<p>שְׁלַל־זַהֲרוּרִים</p>
<p>נָפַל עַל שְׁבִילֵנוּ,</p>
<p>צְלִיל־דִּינָרִים</p>
<p>נִשְׁמַע בְּאָהֳלֵינוּ,</p>
<p>בְּרַק עֲנָבִים</p>
<p>הֶאֱדִים בְּכַרְמֵנוּ,</p>
<p>זְהַב־הַחִטָּה</p>
<p>צִפָּה שְׁדֵמָתֵנוּ,</p>
<p>כְּנַף־הַבְּרָכָה</p>
<p>רִחֲפָה עַל רָאשֵׁינוּ,</p>
<p>אוֹר־הָאשֶׁר</p>
<p>הִצִּית בַּבוֹתֵינוּ.</p>
</blockquote>
<p>תרע"ב</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34801">https://benyehuda.org/read/34801</a></div></body>