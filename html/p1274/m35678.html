<h1>שִׁיר וְהֵדוֹ</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הָיוּ יָמִים בָּם מָוֶת הָיָה תוּגָה</p>
<p>[אָז בִּמְרוֹמֵי שָׂדֶה שָׁרָה הַחוּגָה]</p>
</blockquote>
<blockquote>
<p>וּבְנֵי אָדָם שִׁלְּחוּ מִלֵּב רֹב אֲנָחוֹת</p>
<p>[רֹאשָׁם שַׁח, אַךְ לִבָּם מֵאֵן לִשְׁחוֹת]</p>
</blockquote>
<blockquote>
<p>וּמֹתֶק צַעַר תִּבֵּל אֶת חַיֵּיהֶם</p>
<p>[מִזִּכְרוֹנִי לֹא פַסּוּ הַיָּמִים הָהֵם]</p>
</blockquote>
<blockquote>
<p>וְאִישׁ אֶל אִישׁ הִבִּיט וְאֶל אֲחוֹתוֹ</p>
<p>[בִּקְצֵה דַרְכּוֹ רָאָה דִּמְדּוּם מוֹתוֹ]</p>
</blockquote>
<blockquote>
<p>וְעַז הָיָה חִבּוּק נְשָׁמוֹת בְּאַהֲבָה</p>
<p>[שָׁרְשָׁן טָבַל בָּעֵדֶן וְלֹא רָוָה]</p>
</blockquote>
<blockquote>
<p>וּלְעֵת שִׁכְחָה זָכְרוּ אֶת קֵץ הַזְּמָן</p>
<p>[לֹא בָּא הַצַּעַר כִי אִם לְנַחֲמָן] —</p>
</blockquote>
<blockquote>
<p>וְעַתָּה, אֲהָהּ הַמָּוֶת הוּא אֵימָה</p>
<p>[נֶאֱלַף חָכְמַת מוֹת מֵחַיָּה וּבְהֵמָה!]</p>
</blockquote>
<blockquote>
<p>הוּכַן מַטְבֵּחַ עַל כָּל בָּמוֹת תֵּבֵל</p>
<p>[בְּיַעַר כֻּלּוֹ אֵבֶל אֵין אִילָן אָבֵל]</p>
</blockquote>
<blockquote>
<p>וּבְנֵי עַמִּי אֲשֶׁר מֵעוֹלָם בְּנֵי סְגֻלָּה</p>
<p>[קוֹל טְבוּחֵי דוֹרוֹת עוֹלֶה מִן הַמְּצוּלָה]</p>
</blockquote>
<blockquote>
<p>שׁוּב נִבְחֲרוּ הֱיוֹת עוֹלָה תְמִימָה</p>
<p>[וְאֵל מִסְתַּתֵּר שׂוֹחֵק אַחַר הַבִּימָה].</p>
</blockquote>
<p>תש"ד</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/35678">https://benyehuda.org/read/35678</a></div></body>