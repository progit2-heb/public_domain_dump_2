<h1>תַּפּוּחַ בְּאֶרֶץ הַקֶּדֶם</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<h2>א</h2>
<blockquote>
<p>"יַרְחֵי־מֶרִי פֹּה לִי,</p>
<p>מַרְאִי הָפַךְ קוֹדֵר;</p>
<p>תַּחַת מִיץ אֶל גִּזְעִי</p>
<p>הַחֵרָבוֹן חוֹדֵר.</p>
</blockquote>
<blockquote>
<p>אֲפָפוּנִי רוּחוֹת</p>
<p>וְלֹא גָדַלְתִּי עִמָּן;</p>
<p>תַּחַת פְּרִי־הַיֶּרֶק</p>
<p>יִלְהַט סְבִיבִי רִמּוֹן.</p>
</blockquote>
<blockquote>
<p>רֵיחוֹת לֹא שְׁעַרְתִּים</p>
<p>סַבִּים עַל קְלִפָּתִי;</p>
<p>שֶׁטַח יָם רוֹדְפֵנִי,</p>
<p>יְשִׁימוֹן־חוֹל לְקְרָאתִי.</p>
</blockquote>
<blockquote>
<p>תַּנִּים יוֹקְדֵי־עַיִן</p>
<p>וְרַכְרַכֵּי שְׁפַנִּים</p>
<p>בָּאִים לְבַקֵּשׁ בְּצִלִּי</p>
<p>מַחֲסֵה־שַׁאֲנַנִּים.</p>
</blockquote>
<blockquote>
<p>אֵיכָה תֶּחֱסוּ בִּי</p>
<p>וַאֲנִי אֵין בַּד וְצֵל לִי?</p>
<p>אַךְ תּוֹבִישׁוּ תַּחְתַּי</p>
<p>עַד אִם נָטָה לֵילִי.</p>
</blockquote>
<blockquote>
<p>רַק אִם נָטָה לֵילִי</p>
<p>תִּמְצְאוּ אֶת צִלְּכֶם,</p>
<p>אַךְ יָרֵאתִי, גִּזְעִי</p>
<p>פֶּן אֲזַי יַבְהִילְכֶם.</p>
</blockquote>
<blockquote>
<p>גֶּזַע אַדִּיר, מַשְׁרִישׁ,</p>
<p>אַךְ כְּרוּת־עֳפָאִים,</p>
<p>דּוֹמֵם מוּל יָרֵחַ</p>
<p>וְהוּא כֻּלּוֹ בְּקָעִים."</p>
</blockquote>
<blockquote>
</blockquote>
<h2>ב</h2>
<blockquote>
<p>"כְּעַרְעָר כְּרוּת־עֳפָאִים</p>
<p>שֵׁנִית פֹּה נִטַּעְתִּי;</p>
<p>פֶּלֶא, אֵיךְ בַּחֹרֶב</p>
<p>עַד הַיּוֹם לֹא מַתִּי.</p>
</blockquote>
<blockquote>
<p>אֵין זֶה כִּי שָׁרְשַׁי</p>
<p>עָבוּ, חָסְנוֹ שָׁמָּה,</p>
<p>וְלֹא חָלַף לְשַׁדָּם</p>
<p>בַּחֲלִיפוֹת הָאֲדָמָה.</p>
</blockquote>
<blockquote>
</blockquote>
<blockquote>
<p>שְׁתִילֵי־נֵכָר רַבִּים</p>
<p>עָשׂוּ פֹּה כֹּתֶרֶת,</p>
<p>אַךְ בְּרֹב מַצַּבְתָּם</p>
<p>בָּאָה הַמִּגְעֶרֶת.</p>
</blockquote>
<blockquote>
<p>בּחֶפְזוֹן פְּרִיחָתָם</p>
<p>דִּמּוּ כִּי נִקְלָטוּ,</p>
<p>אַךְ הִשִּׁירוּ בֹּסֶר,</p>
<p>צָהֲבוּ וָמָטוּ.</p>
</blockquote>
<blockquote>
</blockquote>
<blockquote>
<p>וְאָנֹכִי נִצָּב</p>
<p>עָרֹם אַךְ נָטוּעַ,</p>
</blockquote>
<blockquote>
<p>וּמִטִּלְטוּל רוּחוֹת -</p>
</blockquote>
<blockquote>
<p>עוֹלָם לֹא אָנוּעַ."</p>
</blockquote>
<blockquote>
</blockquote>
<h2>ג</h2>
<blockquote>
<p>בַּחֲבָלִים כְּבֵדִים</p>
<p>בָּקְעוּ מֵעֲבָרִים</p>
<p>לִי מִטַּבּוּר גִּזְעִי</p>
<p>לַיְלָה שְׁנֵי נְצָרִים.</p>
</blockquote>
<blockquote>
<p>יְרֻקֵּי־רֹךְ, יְשָׁרִים,</p>
<p>שׁוֹאֲפִים לְמָעְלָה,</p>
<p>שְׁתֵּי שִׁבֳּלֵי־חֵן</p>
<p>בְּצַד מַצֶּבֶת בָּלָה.</p>
<p>אַשְׁרַי כִּי יָלָדְתִּי!</p>
<p>רֹן יָרֹנּוּ בְּשָׂרָי!</p>
<p>אִם אֲנִי לֹא אֶפְרַח –</p>
<p>יִפְרְחוּ נְצָרָי!</p>
<p>הֵמָּה פֹּה רִאשׁוֹנָה</p>
<p>רָאוּ אֶת עוֹלָמָם,</p>
<p>וְעָלְזוּ בְּנוֹף הַטְּרָשִׁים</p>
<p>אֲשֶׁר לִי כֹּה שָׁמָם.</p>
</blockquote>
<blockquote>
<p>מִשֶּׁמֶשׁ וּמִטְּלָלִים</p>
<p>הֵמָּה פֹּה יֶחֱסָנוּ,</p>
<p>עַד אִם בֵּין עֲלֵיהֶם</p>
<p>פֵּרוֹת־הָדָר לָנוּ.</p>
</blockquote>
<blockquote>
<p>אַשְׁרֵי כִּי יָלָדְתִּי!</p>
<p>שַׁבְתִּי שׁוֹב לִמְנוּחָי:</p>
<p>בְּיוֹם הִכַּרְתִּי נְצָרַי</p>
<p>ישְׂאוּ אֶת תַּפּוּחָי!"</p>
</blockquote>
<h2>ד</h2>
<blockquote>
<p>"הֶאָח, חִדַּשְׁתִּי נְעוּרָי!</p>
<p>אוֹרִיק כְּמוֹ נְצָרָי!</p>
<p>נָגְעוּ בִּי הָרוּחוֹת,</p>
<p>נוֹשְׁבוֹת מִבֵּין הָרָי.</p>
</blockquote>
<blockquote>
<p>רְבִיד עֲנָפִים רַכִּים</p>
<p>עוֹטֵר אֶת צַוָּארִי,</p>
<p>וְזֶרֶם אוֹנִים קָרִיר</p>
<p>חוֹזֵר תּוֹךְ בְּשָׂרִי.</p>
</blockquote>
<blockquote>
<p>אֲנִי וּנְצָרַי נִשַּׁק,</p>
<p>שְׁלוּחוֹת אֱלֵי שְׁלוּחוֹת,</p>
<p>בֵּינוֹת יָם וִישִׁימוֹן</p>
<p>נִרְעֲדָה בַּטּוּחוֹת.</p>
</blockquote>
<blockquote>
<p>שׁוֹגְרִים לִי רֵיחוֹתָם</p>
<p>אַחַי הַלִּימוֹנִים,</p>
<p>אַלְפֵי עֵינַי יַרְנִין</p>
<p>לַהַט הָרִמּוֹנִים.</p>
</blockquote>
<blockquote>
<p>גִּילִי פָּרַח, עָצְבִּי</p>
<p>קָמַל, נָמוֹג מִרְיִי:</p>
<p>בֹּאוּ, חֲסוּ בְּצִלִּי,</p>
<p>מָחָר יִרְעַשׁ פִּרְיִי!"</p>
</blockquote>
<p>תרפ"ד</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/35096">https://benyehuda.org/read/35096</a></div></body>