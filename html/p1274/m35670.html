<h1>רְאֵה, עוֹלָם כְּתֹהוּ שֶׁל מַכְאוֹב</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>רְאֵה, עוֹלָם כְּתֹהוּ שֶׁל מַכְאוֹב,</p>
<p>דְּרָכָיו פְּצָעִים, פֶּצַע כָּל רְחוֹב;</p>
<p>קַלְנִי מִשְּׂמֹאל, קַלְנִי מִיָּמִין,</p>
<p>וְהַלֵּב — עוֹדוֹ רוֹצֶה לְהַאֲמִין.</p>
</blockquote>
<blockquote>
<p>חָפַשְׂתִּי רְחָבָיו עַל מַעֲמַקָּיו,</p>
<p>עַל מַעֲשֵׂי אָדָם נָטִיתִי קָו;</p>
<p>אֶלְחַשׁ נוֹאָשׁ: שִׁחֵת כָּל מִין,</p>
<p>וְהַלֵּב — עוֹדוֹ רוֹצֶה לְהַאֲמִין.</p>
</blockquote>
<blockquote>
<p>הַלֵּב רוֹצֶה לְהַאֲמִין בְּיוֹם אוֹרוֹת,</p>
<p>בּוֹ קַרְנֵי-הוֹד עַל כָּל יְצוּר שׁוֹרוֹת,</p>
<p>בּוֹ הָאָדָם כֻּלּוֹ זַכַּאי בַּדִּין —</p>
<p>הַלֵּב יִדְמַע, רוֹצֶה לְהַאֲמִין.</p>
</blockquote>
<p>תרצ"ז</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/35670">https://benyehuda.org/read/35670</a></div></body>