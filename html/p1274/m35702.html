<h1>רנ"ק ואחד העם</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<p>שנים הם בּדוֹרוֹת האחרוֹנים, שהסתכּלוּ בּמלחמת הרוּח של
עמנוּ מעל “ראש הגבעה”: רנ"ק ואחד העם. כּל השאר היוּ רק “תוֹמכים
בּידיהם”, בּחינת אהרן וחוּר. מרוּבּים בּיניהם הקוים המַשוים, כּמוֹ רבּוּ
גם הקוים המפרידים.</p>
<p>מקצת מן הקוים המפרידים:</p>
<p>רנ"ק – פילוֹסוֹף, מסתכּל “מנקוּדת־המבּט של הנצח”, בּלי
קפֵידה פּוֹנה ליחידים, למשׂכּילים, זהיר שלא להרגיז חנם, אך עקבי עד
הקצה.</p>
<p>אחד העם – הוֹגה־דעוֹת, מבקר, מבּטוֹ מגיע רק עד “התכּוֹן
האוּמה” בּשלימוּתה הרוּחנית, זוֹרק מרה, מדבּר אל הרבּים, מתגרה מתוֹך
כּוָנה להוֹעיל, מקפּיד על העקביוּת וּמסתגל.</p>
<p>רנ"ק כּוֹבש את <strong>העוֹלם</strong> מבּפנים ותוֹלה רק את קצוֹת
הרעיוֹנוֹת הרמים בּאילנוֹת רחוֹקים, חוֹקר וּמנתח עד תכלית דעוֹת
וּמקוֹרוֹת, חוֹתך בּכח התבוּנה בּלבד, כּמעט בּלי סברה.</p>
<p>אחד העם כּוֹבש את <strong>היהדוּת</strong> מתוֹך השׂתערוּת מבּחוּץ
ונוֹטע יתדוֹת של תוֹרוֹת העוֹלם לקשוֹר יריעוֹת האהל, מלקט וּמצרף דעוֹת
וּמקוֹרוֹת לתכלית מוּחלטה, כּוֹפה בּכח הסברה וההסבּר.</p>
<p>תוֹרתוֹ של רנ"ק עוֹמדת בּשלימוּתה, בּלתי נחקרת וסלעית, עד היוֹם, תלוּיה במדרש תגין וגירסאוֹת.</p>
<p>תוֹרתוֹ של אחד העם נבלעה, מתוֹך <strong>כּח פּעפּוּע מאין מָשלוֹ</strong>, בּאברי האוּמה, שוֹטפת ותוֹבעת צמצוּם הפּרטים בּכללים
העיקריים.</p>
<p>ואלה מן הקוים המשוים:</p>
<p>שניהם סלסלוּ בּאהבה מסתוֹרית את המוּשׂג הנפרד של הרוּחני
הלאוּמי, מלאוּהוּ תוֹכן וחיוּת, עד היוֹתוֹ יסוֹד וטעם לחיים, לסבל
ולקרבּן, וסייעוּ כּך בּפוֹעל למאמצים הלאוּמיים.</p>
<p>שניהם קשרוּ את גוּף האוּמה בּגוּף כּלל האנוֹשוּת,
הוֹכיחוּ בּמוֹפתים שאין להזיזם את הרוּחני הכּללי, חשוּ בּכל מוֹראוֹתיה
את נפש הכּלל כּאת נפש הפּרט, חרדוּ חרדת אימה בּלתי־פּוֹסקת מפּני
<strong>החדלוֹן</strong>, ונכספוּ לראוֹת את עמם מציאוּת בּעלת אטריבוּטים שלמים;
קוֹסמוֹפּוֹליטיוּת מוּגבּלת בּהוָיה לאוּמית; וסייעוּ כּך להעמקת ההרגשה
התרבּוּתית בּחלק העיקרי שבּעם.</p>
<p>שניהם הוֹפיעוּ בּשעת סכּנה קשה לקיוּם האידיאה הלאוּמית ועמדוּ בּפרץ.</p>
<p>שניהם היוּ מוֹרי נבוּכים.</p>
<p>שניהם קנוּ להם את העוֹלם בּמחשבה העברית.</p>
<p>תרפ"ו</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/35702">https://benyehuda.org/read/35702</a></div></body>