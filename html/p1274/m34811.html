<h1>אֵינִי עָלֵז עוֹד לִצְחוֹקְכֶן...</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֵינִי עָלֵז עוֹד לִצְחוֹקְכֶן,</p>
<p>בְּנוֹת הַנְּעוּרִים.</p>
<p>עֵת תִּצְהַלְנָה אֲנִי טֹוֶה</p>
<p>חוּט הִרְהוּרִים,</p>
<p>וּמוֹזֵג דֹּם לִי כּוֹס עַצָּבֶת.</p>
</blockquote>
<blockquote>
<p>קְלַעְנָה פְּרָחִים עוֹד בִּשְׂעַרְכֶן —</p>
<p>כְּבָר עָיַפְתִּי.</p>
<p>צְאֶינָה גַם בִּמְחוֹלוֹת סוּפָה,</p>
<p>אֲנִי חַבְתִּי</p>
<p>מָחוֹל יָחִיד רַק לַמָּוֶת.</p>
</blockquote>
<blockquote>
<p>לֹא, לֹא אָחוּל עוֹד בַּסִּיעָה,</p>
<p>רַק מֵרָחוֹק</p>
<p>אֶשַּׁק מְעוּף פַּעֲמֵיכֶן. סְפֶינָה</p>
<p>רָקוֹד, שָׂחוֹק</p>
<p>עַד אִם שָׁקַע לַהַב אוֹנְכֶן.</p>
</blockquote>
<blockquote>
<p>מָחָר אָסוּף, אַל תִּסְפֹּדְנָה</p>
<p>לָאִישׁ וּנְגָעָיו.</p>
<p>עוֹד בַּקֶּבֶר, עִם מִשְׁמֶרֶת</p>
<p>חֲלוֹמוֹת־זָהָב,</p>
<p>שָׁמוּר אִתִּי הוֹד זִכְרוֹנְכֶן!</p>
</blockquote>
<p>תרע"ב</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34811">https://benyehuda.org/read/34811</a></div></body>