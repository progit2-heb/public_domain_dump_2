<h1>חֲצוֹת</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עָצְבָּם לֹא עֹצֶב וּצְחוֹקָם לֹא צְחוֹק,</p>
<p>שְׂטֵה, אָדָם, מִזּוֹרְעִים נֹפֶת וָרֹק.</p>
</blockquote>
<blockquote>
<p>כָּל זוֹ הָרִקְמָה הַזּוֹרְחָה בַּיּוֹם</p>
<p>קְלִפָּה הִיא מַתְעָה לִדְרֹךְ עַל תְּהוֹם.</p>
</blockquote>
<blockquote>
<p>קוֹלוֹת מֵעֶרֶב וְקֶצֶב שֶׁל בְּכִי —</p>
<p>הַעֲלֵם וְהַעֲרֵם וְרֵיקָן הַדְּלִי.</p>
</blockquote>
<blockquote>
<p>שָׁעָה נֶאֱמָנָה רַק אַחַת: <strong>חֲצוֹת</strong>.</p>
<p>כַּוְּנָהּ וְתִמְצָא אֶת פֶּשֶָׁר הֱיוֹת.</p>
</blockquote>
<blockquote>
<p>פֶּשֶׁר הֲוָיָה לֹא־אוֹר וְלֹא־צֵל;</p>
<p>הִדֹּם מִתְּהִלִּים, הִתְעַלֵּף מִילֵל.</p>
</blockquote>
<blockquote>
<p>רֶגַע שֶׁל תְּמִיהָה בֵּין לֵדָה וָמוּת</p>
<p>בּוֹ תִמְצָא לַנֶּפֶשׁ מִמְּבוּכָה פְּדוּת.</p>
</blockquote>
<blockquote>
<p>עֵינְךָ עֲצוּמָה אָז תַּחַז אֵין־סוֹף</p>
<p>וְשָׁקַע בַּמְּצוּלָה תַּחְתֶּיךָ כָּל חוֹף.</p>
</blockquote>
<blockquote>
<p>נִקְלָע וְאָחוּז בֵּין מְצָרֵי הָעֵת,</p>
<p>וּמוּחָשׁ לְעַצְמְךָ כְּמוֹ חַי, כְּמוֹ מֵת.</p>
</blockquote>
<p>תרפ"ב</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34892">https://benyehuda.org/read/34892</a></div></body>