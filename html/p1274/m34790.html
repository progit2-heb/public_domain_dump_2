<h1>אָנֹכִי לִי אֵצֵא בִּשְׁעַת בֵּין־עַרְבָּיִם...</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אָנֹכִי לִי אֵצֵא בִּשְׁעַת בֵּין־עַרְבָּיִם,</p>
<p>רַק לִרְאוֹת בִּשְׁקִיעַת הַחַמָּה;</p>
<p>אַתְּ תִּקְּחִי אֶת כַּדֵּךְ, הַתַּמָּה,</p>
<p>וְתֵצְאִי לָעֵמֶק רַק לִשְׁאֹב לָךְ מָיִם.</p>
</blockquote>
<blockquote>
<p>עִם מוֹרַד הַפֶּלֶג יֵשׁ סֶלַע לֹא־נִרְאֶה,</p>
<p>שָׁם אֵשֶׁב וּלְבוֹאֵךְ אַמְתִּינָה,</p>
<p>עִם גִּילֵךְ תָּבוֹאִי, עֲדִינָה,</p>
<p>וּתְסַפְּרִי: הָעֵדֶר כְּבָר שָׁב מִן הַמִּרְעֶה…</p>
</blockquote>
<blockquote>
<p>אֶל זְרוֹעַי תִּתְכַּנְּסִי: כִּתְאוֹמִים בּוֹדֵדִים</p>
<p>דֹּם נַקְשִׁיב בָּעֵמֶק הַשּׁוֹקֵט</p>
<p>אֶל קוֹלוֹת הַפַּעֲמוֹן הַבּוֹקְעִים, הַכְּבֵדִים.</p>
</blockquote>
<blockquote>
<p>דֹּם נַעֲמֹד מִסְתַּכְּלִים בַּמַּעֲרָב הַיּוֹקֵד</p>
<p>וּנְצַפֶּה חֲבוּקֵי־הַנְּשָׁמָה</p>
<p>עַד קֶרֶן אַחֲרוֹנָה תִּסְתַּלֵּק בִּדְמָמָה.</p>
</blockquote>
<p>תרס"ט</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34790">https://benyehuda.org/read/34790</a></div></body>