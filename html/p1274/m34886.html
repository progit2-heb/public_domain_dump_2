<h1>שִׁיבָה</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>זכרון</p>
</blockquote>
<blockquote>
</blockquote>
<blockquote>
<p>בַּגַּן עֲמוּס הַשֶּׁלֶג</p>
<p>דּוּמָם שַׁבְנוּ תַּחַת סַהַר</p>
<p>תָּלוּי קַר וְעָרֹם</p>
<p>מֵעַל לְשִׁלְדֵי עֵצִים</p>
<p>סוֹמְרֵי כְּפוֹר.</p>
<p>רֶשֶׁת גָּדֵר נָטְתָה צִלָּהּ</p>
<p>עַל דַּרְכֵּנוּ הַנֶּעֱצָבָה.</p>
</blockquote>
<blockquote>
<p>כְּתוֹכָחָה שְׁחוֹרָה</p>
<p>לִימִינִי הָלְכָה הָאֲהוּבָה:</p>
<p>נִכְחָהּ רִדְּפָה אֶת הַדֶּמַע</p>
<p>קָפָא בְּעֵינֶיהָ;</p>
</blockquote>
<blockquote>
<p>עַל קֶשֶׁת גַּבָּהּ בָּעַר עוֹד הַשֶּׁלֶג</p>
<p>חֻלַל תַּחַת שִׂיחַ טָהוֹר,</p>
<p>וְיָדֶיהָ הַנִּרְגָּזוֹת שָׁתְקוּ</p>
<p>בְּתוֹךְ הַמּוּף הֶחָלָק…</p>
</blockquote>
<blockquote>
<p>וּמֵעֵבֶר לְאַמַּת לַיְלָה,</p>
<p>מְכַשְּׁפָה בֵּינֵינוּ</p>
<p>בְּקַלּוּת רוּחַ,</p>
<p>הִכְבִּידָה נַפְשִׁי</p>
<p>בְּעֹצֶב חַיָּה מְשֻׁעְמָמָה.</p>
</blockquote>
<blockquote>
<p>וּפִתְאֹם קָדְחָה בְּאַפִּי</p>
<p>צַחֲנַת הָאַסְפַלְט</p>
<p>הַמִּתְאַבְּכָה</p>
<p>בֵּין חוֹמוֹת הַכְּרָךְ</p>
<p>בִּשְׁרַב צָהֳרֵי אָב —</p>
<p>טָרְפֵנִי, יָגוֹן עָקָר!</p>
</blockquote>
<p>תרפ"א</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34886">https://benyehuda.org/read/34886</a></div></body>