<h1>פֶּלֶא חַי פּוֹרֵחַ</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אוֹ הַבַּת הַקְּטַנָּה</p>
</blockquote>
<blockquote>
<p>בְּשִׁשָּה יְרָחִים צִיץ־חַיֶיהָ</p>
<p>פִּתַּח כְּבָר לִפְרֹחַ:</p>
<p>צְמִידֵי־קְמָטִים עַל זְרוֹעֶיהָ,</p>
<p>זְרוֹעֵי־הַנִּיחוֹחַ.</p>
</blockquote>
<blockquote>
<p>וְרַגְלֶיהָ גְּלִילֵי שֵׁשׁ חַי</p>
<p>עִם בְּהֹנוֹת־שׁוֹשָׁן;</p>
<p>אַשְׁרֵי מִי שֶׁחָשׁ חֶלְקָתָן,</p>
<p>מִי שֶׁנָּשַׁק רֹאשָׁן!</p>
</blockquote>
<blockquote>
<p>עַל גֻּלַּת רֹאשָׁהּ הַחֲמוּדָה</p>
<p>שַׂעֲרוֹת־אַטְלַס שְׁחוֹרוֹת,</p>
<p>וְאָזְנֶיהָ – חֲבַצָּלוֹת</p>
<p>שׁוֹתוֹת טַלְלֵי־אוֹרוֹת.</p>
</blockquote>
<blockquote>
<p>זְעֵיר־פָּנֶיהָ – עִגּוּל מֵאִיר,</p>
<p>רָזֵי־יָהּ בּוֹ שְׁנָיִם –</p>
<p>מֶזֶג מָתוֹק שֶׁל שְׁחוֹר אֶרֶץ</p>
<p>עִם כְּחוֹל־הַשָּׁמָיִם.</p>
</blockquote>
<blockquote>
<p>וּקְטֹן אַפָּהּ, קֶסֶם אַפָּהּ,</p>
<p>וְרַעַד גַּפֵּי נְחִירָיו –</p>
<p>מַה זֶּה יֶעֱרַב, עֵת כִּי תָנוּם,</p>
<p>מִנְּשִׁימוֹתָיו־שִׁירָיו?</p>
</blockquote>
<blockquote>
<p>עֵת כִּי תִפְצֶה אֶת צַר־פִּיהָ,</p>
<p>אַלְמֹג־שִׂפְתוֹתֶיהָ,</p>
<p>בְּבַת־שְׂחוֹקָהּ לְךָ תְּגַלֶּה</p>
<p>פְּנִינֵי שְׁתֵּי שִׁנֶּיהָ.</p>
</blockquote>
<blockquote>
<p>בְּחֶמְדַּת־שְׂחוֹקָה הַמְסֻלְסֶלֶת</p>
<p>יְגוֹנְךָ יִשָּׁכֵחַ; –</p>
<p>בַּאֲשֶׁר תִּפְנֶה, בַּאֲשֶׁר תַּבִּיט:</p>
<p>פֶּלֶא חַי פּוֹרֵחַ.</p>
</blockquote>
<p>תרע"ז</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34771">https://benyehuda.org/read/34771</a></div></body>