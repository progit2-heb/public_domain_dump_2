<h1>[נַמְדֶב, 1270–1328]</h1>
אשר ברש
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<p><strong>א</strong></p>
<blockquote>
<p>אֱלֹהִים הוּא קָרוֹב, אֱלֹהִים הוּא בַּכֹּל;</p>
<p>אֱלֹהִים הוּא רָחוֹק, אֵינֶנּוּ בַּכֹּל –</p>
<p>אִישׁ אִישׁ וּדְבָרוֹ.</p>
</blockquote>
<blockquote>
<p>לָמָּה לֹא יַעֲלוּ הַדָּגִים</p>
<p>עַל הַדְּקָלִים הַגְּבֹהִים?</p>
<p>אֵלִי, הַגִּידָה, לָמָּה</p>
<p>שִׂיחֲךָ תָּפֵל אֶל בְּנֵי אֱנוֹשׁ?</p>
<p>אַחֲרֵי אֲשֶׁר מְצָאוּךָ</p>
<p>יַחֲרִישׁוּ עַד תֹּם.</p>
<p>הַחֲכָמִים יְמַלְלוּ וֵדוֹת,</p>
<p>יַאֲרִיכוּ לְשׁוֹנָם בְּלַהַג –</p>
<p>נַמְדֶּב בְּתֻמָּתוֹ,</p>
<p>הָהּ, אֲדוֹנִי, הִכִּירֶךָ –</p>
<p>עַל כֵּן יָשִׁיר.</p>
</blockquote>
<p><strong>ב</strong></p>
<blockquote>
<p>כַּאֲשֶׁר תִּיגַע הַנְּמָלָה</p>
<p>לָגֹל אֶת גְּלַל הַפָּרָה,</p>
<p>כֵּן יַחֲרֹג בַּעֲבִי הַדֹּמֶן</p>
<p>הַקָּרוֹן – אָדָם.</p>
<p>עָלָיו יֵשֵׁב, שׁוֹט בְּיָדוֹ,</p>
<p>הָרַכָּב – חַיִּים.</p>
</blockquote>
<blockquote>
<p>נַפְשִׁי יוֹצְאָה אֶל הַבְּאֵר,</p>
<p>שָׁם <strong>הַכּוֹבֵס</strong></p>
<p>יְכַבְּסֶנָּה מֵאֲבַק הַדְּרָכִים</p>
<p>בְּמֵימֵי שְׁמוֹ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/39658">https://benyehuda.org/read/39658</a></div></body>