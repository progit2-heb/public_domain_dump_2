<h1>אדען</h1>
דוד לוונטל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>בָּרוּךְ טַעֲמֶךָ הַשַׁחַר!</p>
<p>מִמַעַל לִמְרוֹמֵי הַיְצִירָה</p>
<p>תִּדְאֶה בְמֻטוֹת כְּנָפֶיךָ.</p>
<p>לְחָיֶיךָ אֵיךְ יַזְהִירוּ</p>
<p>בְּזוֹהַר אָדוֹם קָדִים.</p>
</blockquote>
<blockquote>
<p>תַּלְתַּלֵי הָרֹאש וּפְנֵי לְבוּשֶׁךָ,</p>
<p>הֶאָח מַה יִבְעֲרוּ בְנוֹגַהּ לֶהָבָה</p>
<p>רוּחַ הַנוֹשֵׁב מֵעֵדֶן יְרַחֵף בֵּינֵימוֹ</p>
<p>וְיִשָׂא עַל אֶבְרַת כְּנָפָיו הַשׁוֹשַׁנִים</p>
<p>אֲשֶׁר יְפָאֲרוּ רַקָתֶךָ.</p>
</blockquote>
<blockquote>
<p>לְךָ שַׁחַר נִשָׂא! תָּחוֹג הָאָרֶץ הַחֲדָשָׁה.</p>
<p>לְךָ יָחוֹג הַנָהָר הַיוֹצֵא מֵעֵדֶן</p>
<p>לָךְ יַעַר הַלוֹהֵט,</p>
<p>לָךְ תָּבוֹר וְחֶרְמוֹן,</p>
<p>לָךְ דָשְׁאוּ נְאוֹת מִדְבָּר.</p>
</blockquote>
<blockquote>
<p>לְךָ שַׁחַר נִשָּׂא אֲנַצֵחַ בִּנְגִינוֹתָי</p>
<p>בְּאַהֲבָה עַזָה כַּמָוֶת יִרְצֶךָ לְבָבִי.</p>
<p>הֲאִם לֹא יְעִירוּנִי נְשִיקוֹת שְׂפָתֶיךָ</p>
<p>מֵעַצְלוּת תַּרְדֵמָה אֶל מַעֲדַנֵּי הַחַיִים? –</p>
</blockquote>
<blockquote>
<p>אַשְׁרֶיךָ בוֹקֶר לֹא עָבוֹת, אַשְׁרֶיךָ!</p>
<p>אֱזוֹר מִדֵי תָשוּב כָּל יוֹם לְחַדֵשׁ הָאֲדָמָה</p>
<p>חֲלָצַי בָּאֶיָל, שַׁנֵס מָתְנַי לְבַל יִמְעָדוּן,</p>
<p>מַלֵא עַצְמוֹתַי בְּמוֹחַ כְּפִירִים!</p>
</blockquote>
<blockquote>
<p>יְמֵי עֲלֻמֶיךָ לֹא יִתַּמוּ לְעוֹלָם,</p>
<p>וִימֵי עֲלֻמַי יִמָלוּ מְהֵרָה</p>
<p>כָּאֵלָה נוֹבֶלֶת עָלֶיהָ,</p>
<p>עוֹד מְעַט וְשָׁוְא תְּבַקְשֵׁנִי בַכַּרְמֶל</p>
<p>תִּכְלֶינָה עֵינֶיךָ מֵהַבִּיט</p>
<p>אַחַר הַיָשֵׁן שְׁנַת עוֹלָם.–</p>
</blockquote>
<blockquote>
<p>עָמוֹק עָמוֹק בֶּעָפָר</p>
<p>יָנוּחוּ אָז עַצְמוֹתָי,</p>
<p>תַּחַת צֶאֱלִים תִּשְׁתַּפֵּכְנָה</p>
<p>הַזֵל טַל דִמְעוֹתֶיךָ עֲלֵיהֶן</p>
<p>עֲדֵי יָבֹא אָחִיךָ הַבּוֹקֶר</p>
<p>וַיִחַיֵים מֵעֲרֵמַת עֲפָרָם</p>
<p>אֶל יוֹם ליַיָ!</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/38593">https://benyehuda.org/read/38593</a></div></body>