<h1>הַחוֹף הָרָחוֹק</h1>
רבינדראנאת טאגור / דוד פרישמן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>עָרְגָה נַפְשִׁי לַעֲבוֹר אֶל־הַחוֹף הָרָחוֹק אֲשֶׁר מֵעֵבֶר הַנַּחַל;</p>
<p>אֲשֶׁר שָׁם הַסִּירוֹת עוֹמְדוֹת בְּטוּר אֶחָד, אֲסוּרוֹת אֶל־מוֹטוֹת
הַבַּמְבּוֹ;</p>
<p>אֲשֶׁר שָׁם אֲנָשִׁים חֹתְרִים בַּסִּירוֹת בַּבֹּקֶר וּמַחֲרֵשׁוֹתֵיהֶם
עַל־כְּתֵפָם לַחֲרוֹשׁ בָּהֶן אֶת־שְׂדוֹתֵיהֶם הָרְחוֹקִים;</p>
<p>אֲשֶׁר שָׁם רֹעֵי הַפָּרוֹת מַנְהִיגִים עֲגָלִים גֹּעִים וְשָׁטוּ עִמָּם
אֶל־הָעֵבֶר הַשֵּׁנִי אֶל־הַמִּרְעֶה אֲשֶׁר בַּחוֹף, –</p>
<p>וַאֲשֶׁר מִשָּׁם יָשׁוּבוּ כֻלָּם בָּעֶרֶב וְאֶת־הַשּׁוּעָלִים
הַמֵּילִילִים יַעַזְבוּ מֵאֲחֲרֵיהֶם עַל־פְּנֵי הָאִי הַמְכֻסֶּה
חֲרֻלִים.</p>
<p>אִמִּי, אִם כָּשֵׁר הַדָּבָר לְפָנַיִךְ, תְּנִינִי־נָא, וְאֶהְיֶה
לְמַלָּח עַל־פְּנֵי הַמַּעְבָּרָה – כַּאֲשֶׁר אֶגְדַּל וְאֶהְיֶה
לְאִישׁ.</p>
</blockquote>
<blockquote>
<p>הִנֵּה אֲנָשִׁים אוֹמְרִים כִּי בִצְעֵי מַיִם נִפְלָאִים מִתְחַבְּאִים
מֵאַחֲרֵי הַחוֹף הַגָּדוֹל הַלָּזֶה!</p>
<p>אֲשֶׁר שָׁם מִתְלַקְּטִים מַחֲנוֹת בְּנֵי־אַוָּזִים פְּרָאִים בַּחֲלוֹף
הַגְּשָׁמִים וְגָאָה הַסּוּף הַכָּבֵד עַל־גְּדוֹת הַמַּיִם וְצִפֳּרֵי
הַמַּיִם תְּבַקַּעְנָה שָׁם בֵּיצֵיהֶן;</p>
<p>אֲשֶׁר שָׁם הַשַּׂלְוִים עִם־זַנְבוֹתֵיהֶם הַמְּפַזְּזִים יַשְׁאִירוּ
אַחֲרֵיהֶם אֶת־אוֹתוֹת בְּהוֹנוֹתֵיהֶם הַקְּטַנִּים בִּיוֵן הַטִּיט
הָרַךְ וְהֶחָלָק.</p>
<p>אֲשֶׁר שָׁם גִּבְעוֹלֵי הַדֶּשֶׁא הָאֲרֻכִּים מְכֻרְבָּלִים
בְּכַרְבֹּלֶת צִיצִים לַבָּנִים וְקוֹרְאִים בָּעֶרֶב לְקַרְנֵי הַיָּרֵח
לָבוֹא לַשּׁוּט עַל־פְּנֵי גַּלֵּיהֶם.</p>
<p>אִמִּי, אִם־כָּשֵׁר הַדָּבָר לְפָנַיִךְ, תְּנִינִי־נָא, וְאֶהְיֶה
לְמַּלָּח עַל־פְּנֵי הַמַּעְבָּרָה – כַּאֲשֶׁר אֶגְדַּל וְאֶהְיֶה
לְאִישׁ.</p>
</blockquote>
<blockquote>
<p>אֶעֱבוֹר הָלוֹךְ וְעָבֹר, הָלוֹךְ וְעָבֹר, מֵחוֹף אֶל־חוֹף,
וְכָל־הַנְּעָרִים וְכָל־הַנְּעָרוֹת אֲשֶׁר בַּכְּפָר יִשְׁתָּאוּ לִי
בְּעֵת עֲלוֹתָם מִן־הָרַחְצָה.</p>
<p>וּבְהַגִּיעַ הַשֶּׁמֶשׁ עַד־חֲצִי הַשָּׁמַיִם וְהַבֹּקֶר יִגְוַע
לְעֵינֵי הַצָּהֳרַיִם, אָז אָרוּץ וְאָבוֹא מַהֵר וְאָסוּר אֵלַיִךְ
וְאֶקְרָא: “אִמִּי, אִמִּי, רָעֵב אָנֹכִי”.</p>
<p>וּבַחֲלוֹף הַיּוֹם וְהַצְּלָלִים יִרְבְּצוּ תַחַת הָעֵצִים, וּבָאתִי
הַבַּיְתָה עִם־הָעֲלָטָה.</p>
<p>לֹא אֵלֵךְ מֵעִמָּךְ עַד־עוֹלָם לְבַעֲבוּר בּוֹא הָעִירָה וּלְבַעֲבוּר
עָבֹד כְּאָבִי.</p>
<p>אִמִּי, אִם־כָּשֵׁר הַדָּבָר לְפָנַיִךְ, תְּנִינִי־נָא, וְאֶהְיֶה
לַמַּלָּח עַל־פְּנֵי הַמַּעְבָּרָה – כַּאֲשֶׁר אֶגְדַּל וְאֶהְיֶה
לְאִישׁ.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/13702">https://benyehuda.org/read/13702</a></div></body>