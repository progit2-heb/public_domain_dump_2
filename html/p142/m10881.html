<h1>מוזר בין זרים ושונים...</h1>
דוד פרישמן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מוּזָר בֵּין זָרִים וְשׁוֹנִים</p>
<p>וּמְדֻכֶּה אֶתְהַלֵּךְ וּמְשׁוֹמֵם,</p>
<p>וְכֻלָּם מִשְׁתָּאִים מַבִּיטִים –</p>
<p>וְכְאֵבִי בִי מַחֲרִישׁ וְדוֹמֵם.</p>
</blockquote>
<blockquote>
<p>אָמַרְתִּי אֲסַפְּרָה אֶת-כְּאֵבִי –</p>
<p>מִי יָבִין מִכֶּם אֶת-סִפּוּרִי?</p>
<p>אָמַרְתִּי אַרְאֵמוֹ אֶת-פְּצָעַי –</p>
<p>אַךְ עַיִן לֹא תֵרֶא יִסּוּרִי.</p>
</blockquote>
<blockquote>
<p>כְּבָר נוֹשְׁרִים הֶעָלִים הַצְּהֻבִּים,</p>
<p>כְּבָר בּוֹכֶה הָרוּחַ וְשׁוֹרֵק –</p>
<p>מַה-יוֹדְעִים הַזָּרִים הָאֵלֶּה</p>
<p>אֶת-מָה אַתָּה חָסֵר, בֵּן-חוֹרֵג?</p>
</blockquote>
<blockquote>
<p>נִשַּׁל מִן עֵצוֹ לָאָרֶץ</p>
<p>עָנָף רַךְ נוֹבֵל וְחוֹלֵף,</p>
<p>וְחוֹלֵם עֲדֶן אֶת-חֲלוֹם עֵצוֹ –</p>
<p>אַבִּיט וְלִבִּי בִי דוֹלֵף.</p>
</blockquote>
<blockquote>
<p>וּמַחֲנֵה אַלְפֵי צִפֳּרִים</p>
<p>אֶל-דָּרוֹם הוּא שׁוֹאֵף וְעוֹלֶה –</p>
<p>אוֹי, קָחוּנִי עִמָּכֶם, חֲבֵרִים,</p>
<p>אוֹי, לִבִּי מַה-חוֹלֶה, מַה-חוֹלֶה!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/10881">https://benyehuda.org/read/10881</a></div></body>