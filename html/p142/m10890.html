<h1>קְרִיאַת הַתּוֹרָה</h1>
דוד פרישמן
<body align="right" dir="rtl"><div align="right" dir="rtl"><!DOCTYPE html>
<body>
<h2>I</h2>
<blockquote>
<p>עִיר עֲזוּבָה. מוּל הַנַּחַל</p>
<p>עוֹמֵד הֵיכַל בֵּית-הַכְּנֶסֶת,</p>
<p>וּבַהֵיכַל עִם הַמִּזְרָח</p>
<p>נִשְׁעָן אֶל-הַקִּיר הָאָרוֹן.</p>
</blockquote>
<blockquote>
<p>עַל-עַמּוּדֵי שַׁיִשׁ שִׁבְעָה</p>
<p>נִשְׁעָן שָׁם אֲרוֹן-הַקֹּדֶשׁ;</p>
<p>וּבָאָרוֹן שִׁבְעָה סְפָרִים,</p>
<p>שִׁבְעַת סִפְרֵי-תוֹרָה טְמוּנִים.</p>
</blockquote>
<blockquote>
<p>עִיר עֲזוּבָה. מוּל הַנַּחַל</p>
<p>עוֹמֵד הֵיכַל בֵּית-הַכְּנֶסֶת,</p>
<p>וּבַהֵיכָל שָׁם בַּתָּוֶךְ</p>
<p>תֵּרֶא עֵינְךָ אֶת-הַבָּמָה.</p>
</blockquote>
<blockquote>
<p>יוֹם יוֹם בָּאָה כָל-הָעֵדָה,</p>
<p>וּמִתּוֹךְ אֲרוֹן-הַקֹּדֶשׁ</p>
<p>אֶל-הַבָּמָה הֵם מוֹצִיאִים</p>
<p>סְפָרִים לִקְרֹא; אַךְ בַּלַּיְלָה –</p>
</blockquote>
<blockquote>
<p>אַךְ בַּלַּילָה, עֵת תַּרְדֵּמָה</p>
<p>תִפּוֹל עַל-אֲנָשִׁים כֻּלָּם,</p>
<p>אָז יָבֹאוּ רַק הַמֵּתִים</p>
<p>אֶל-תּוֹךְ הֵיכַל בֵּית-הַכְּנֶסֶת.</p>
</blockquote>
<blockquote>
<p>וּבִגְדֵיהֶם בִּגְדֵי לָבָן</p>
<p>מֵרָאשֵׁיהֶם עַד רַגְלֵיהֶם;</p>
<p>אֵזוֹר לָבָן, צָנִיף לָבָן,</p>
<p>אַף כֻּתֹּנֶת לְבָנָה כֻלָּהּ.</p>
</blockquote>
<blockquote>
<p>אַךְ מִמַּעַל לַכֻּתֹּנֶת</p>
<p>תִּדְבַּק טַלִּית טְווּיָה תְכֵלֶת,</p>
<p>וּמִצִּיצַת כְּנַף-הַטַּלִּית</p>
<p>יוֹרְדִים פְּתִילִים עַד לָאָרֶץ.</p>
</blockquote>
<blockquote>
<p>חֶרֶשׁ חֶרֶשׁ כָּל-הַמֵּתִים</p>
<p>מִקִּבְרֵיהֶם יִתְעוֹרֵרוּ,</p>
<p>קָהָל גָּדוֹל, מַחֲנֶה נוֹרָא –</p>
<p>עַד הֲקִיצָם כֻּלָּם כֻּלָּם.</p>
</blockquote>
<blockquote>
<p>אָז יָקוּמוּ אַף-יִסָּעוּ</p>
<p>קָהָל גָּדוֹל, מַחֲנֶה נוֹרָא –</p>
<p>עַד יָבֹאוּ אֶל-הַהֵיכָל,</p>
<p>עַד הִתְאַסְּפָם כֻּלָּם כֻּלָּם.</p>
</blockquote>
<blockquote>
<p>אָז יוֹצִיאוּ שִׁבְעָה סְפָרִים,</p>
<p>סִפְרֵי-תוֹרָה, מִן הָאָרוֹן;</p>
<p>וּבַסְּפָרִים יִקְרְאוּ כֻלָּם –</p>
<p>אִישׁ אִישׁ תִּהְיֶה לוֹ “עֲלִיָּה”.</p>
</blockquote>
<blockquote>
<p>“יַעֲמוֹד!” יִקְרְאוּ רֶגַע רֶגַע,</p>
<p>“יַעֲמוֹד כֹּהֵן!” " יַעֲמוֹד לֵוִי!"</p>
<p>" יַעֲמוֹד, יַעֲמוֹד גַּם-יִשְׂרָאֵל!" –</p>
<p>עַד-תֹּם כָּל-הַקָּהָל לַעֲלוֹת.</p>
</blockquote>
<blockquote>
<p>וּבְכַלּוֹת הַקָּהָל לַעֲלוֹת,</p>
<p>קְהַל הַמֵּתִים כֻּלָּם כֻּלָּם,</p>
<p>רַק הַלַּיְלָה עוֹד לֹא כָלָה –</p>
<p>אָז יַקְדִּישוּ אֶת-קְרוּאֵיהֶם</p>
</blockquote>
<blockquote>
<p>גַּם מִקֶּרֶב בְּנֵי-הַחַיִּים,</p>
<p>לָתֵת גַּם לָהֶם עֲלִיּוֹת –</p>
<p>וּבְקוֹל גָּדוֹל הֵמָּה קוֹרְאִים</p>
<p>אֶת-הַחַיִּים כִּי יָבֹאוּ;</p>
</blockquote>
<blockquote>
<p>אֶת-הַחַיִּים, שֶׁיִּמְצָאוּ</p>
<p>חֵן בְּעֵינֵיהֶם, יִקְרְאוּ לָמוֹ:</p>
<p>אֶת-הַזְּקֵנִים, אֶת-הַנְּעָרִים,</p>
<p>אֶת-כָּל-אֵלֶּה הֵמָּה קוֹרְאִים.</p>
</blockquote>
<blockquote>
<p>וְהָיָה אִישׁ בַּחוּץ כִּי-יַעֲבוֹר</p>
<p>עַתָּה לִפְנֵי בֵית-הַכְּנֶסֶת,</p>
<p>וְשָׁמְעָה אָזְנוֹ שְׁמוֹ הַקָּרוּא</p>
<p>עוֹלֶה אֵלָיו מִן-הַבַּיִת –</p>
</blockquote>
<blockquote>
<p>כִּי הַמֵּתִים יִקְרְאוּ אוֹתוֹ</p>
<p>לַעֲלוֹת עִמָּם אֶל-הַתּוֹרָה –</p>
<p>אָז הָאִישׁ הַזֶּה מוֹת יָמוּת,</p>
<p>אָז אֵין פְּדוּת לוֹ עוֹד מִמָּוֶת!</p>
</blockquote>
<blockquote>
<p>כֵּן לִי סִפְּרָה אִמִּי זְקֶנְתִּי</p>
<p>עֵת הָיִיתִי יֶלֶד קָטָן</p>
<p>וְעַל בִּרְכֶּיהָ הִתְרַפַּקְתִּי</p>
<p>בֵּין-הַשְּׁמָשׁוֹת, טֶרֶם יָצְאוּ</p>
</blockquote>
<blockquote>
<p>הַכּוֹכָבִים בִּמְסִלּוֹתָם,</p>
<p>וְעַל הַקִּירוֹת נָדוּ, נָעוּ</p>
<p>צְלָלִים שְׁחוֹרִים וּכְמוֹ מֵתִים</p>
<p>עוֹטְפִים הֵם תַּכְרִיכִים שְּחוֹרִים, –</p>
</blockquote>
<blockquote>
<p>אָז שָׁמַעְתִּי: אִישׁ כִּי-יַעֲבוֹר</p>
<p>לִפְנֵי בֵית-הַכְּנֶסֶת לַיְלָה</p>
<p>וְאָזְנוֹ תִשְׁמַע שְׁמוֹ הַקָּרוּא</p>
<p>עוׁלֶה אֵלָיו מִן-הַבַּיִת,</p>
</blockquote>
<blockquote>
<p>כִּי הַמֵּתִים יִקְרְאוּ אוֹתוֹ</p>
<p>לַעֲלוֹת אֶל-הַתּוֹרָה עִמָּם –</p>
<p>אָז בָּא קִצּוֹ, אָז בָּא יוֹמוֹ,</p>
<p>כִּי לֹא יִחְיֶה אַחֲרֵי אֵלֶּה!</p>
</blockquote>
<h2>II</h2>
<blockquote>
<p>דּוּמִיָּה בַלָּיְלָה. בִּרְחוֹב בֵּית-הַכְּנֶסֶת</p>
</blockquote>
<blockquote>
<p>רַק לִבְנַת אוֹר סַפִּיר הַלְּבָנָה פוֹרֶשֶׂת.</p>
</blockquote>
<blockquote>
<p>עַל-חוֹמַת-הַבָּתִּים הַצְּלָלִים יִדּוֹדוּ:</p>
</blockquote>
<blockquote>
<p>שְׁנֵי צִלְלֵי אֲנָשִׁים – וּבְעָמְדָם יַעֲמוֹדוּ.</p>
</blockquote>
<blockquote>
<p>וּבְעָמְדָם יִשָּׁמַע קוֹל נַחַל-הַמָּיִם,</p>
</blockquote>
<blockquote>
<p>קוֹל הוֹמֶה מֵרָחוֹק עַד-אָזְנֵי הַשְּׁנָיִם.</p>
</blockquote>
<blockquote>
<p>– “הַאֻמְנָם כֵּן, מִרְיָם, אִין תִּקְוָה עוֹד לָנוּ?” –</p>
<p>“אֵין תִּקְוָה עוֹד, יוֹסֵף, אֱלֹהִים הֲדִמָּנוּ!” –</p>
</blockquote>
<blockquote>
<p>– "הֲדַבֵּר דִּבַּרְתְּ גַּם-עַל-לֵב אֲבוֹתָיִךְ? –</p>
<p>“דִּבַּרְתִּי!” – “אִם הֵמָּה לֹא נָשְׂאוּ פָנָיִךְ?” –</p>
</blockquote>
<blockquote>
<p>"לֹא נָשְׂאוּ, אַף-אָמְרוּ: עַד-יוֹמָם יָפוּחַ</p>
<p>לֹא יִתְּנוּ אֶת-בִּתָּם לִמְשׁוֹרֵר אִישׁ-רוּחַ,</p>
</blockquote>
<blockquote>
<p>הַשּׁוֹגֶה בַחֲלוֹמוֹת מִבֹּקֶר וְעַד-עֶרֶב</p>
<p>הַמְבַקֵּשׁ לָאָדָם לֵב עָמֹק בַּקֶּרֶב;</p>
</blockquote>
<blockquote>
<p>הַמְדַבֵּר מִשְׁפָּטִים עִם אֵילֵי הָאָרֶץ</p>
<p>וּבְלִבּוֹ יִתְהַלֵּל: הוּא יַעֲמוֹד בַּפָּרֶץ;</p>
</blockquote>
<blockquote>
<p>הַמְתַקֵּן עוֹלָמוֹת וּבְסוּפָה וָשָׂעַר,</p>
<p>הָאוֹמֵר… אַךְ לָמָּה-זֶה תִבְכֶּה, הַנָּעַר?"</p>
</blockquote>
<blockquote>
<p>אֵין עוֹנֶה, אֵין דּוֹבֵר. אַךְ חֶרֶשׁ בַּלָּיְלָה</p>
<p>יִשָּׁמַע קוֹל בּוֹכִים, וּמַעְלָה וָמָעְלָה.</p>
</blockquote>
<blockquote>
<p>– “הַאֻמְנָם כֵּן, מִרְיָם, אֵין תִּקְוָה עוֹד לָנוּ?”…</p>
<p>“אֵין תִּקְוָה עוֹד, יוֹסֵף, אֱלֹהִים הִפְרִידָנוּ!”</p>
</blockquote>
<blockquote>
<p>– “וּבְכֵן הָיֹה תִהְיִי לַסּוֹחֵר בֶּן-גַּעַל?” –</p>
<p>“כֵּן חָרְצוּ אֲבוֹתַי – הוּא יִהְיֶה הַבַּעַל!”</p>
</blockquote>
<blockquote>
<p>– “יְהִי שָׁלוֹם לָךְ, מִרְיָם!” – "גַּם-לְךָ שָׁלוֹם יֶהִי,</p>
<p>רַק הָסֶר-נָא, יוֹסֵף, מִלִּבְּךָ כָּל-נֶהִי!"</p>
</blockquote>
<blockquote>
<p>דּוּמִיָּה בַלָּיְלָה. בִּרְחוֹב בֵּית הַכְּנֶסֶת</p>
<p>רַק מַעֲטֵה אוֹר כֵּהֶה הַלְּבָנָה פוֹרֶשֶׂת.</p>
</blockquote>
<blockquote>
<p>מֵחוֹמַת-הַבָּתִּים הַצְּלָלִים יָרָדוּ –</p>
<p>עֵת אִישׁ מֵעַל אָחִיו הַשְּׁנַיִם נִפְרָדוּ.</p>
</blockquote>
<blockquote>
<p>אָז קַדְרוּת מִמַּעַל הִתְעַטְּפוּ שָׁמָיִם;</p>
<p>אַף-נִשְׁמַע מֵרָחוֹק רַק הֶמְיַת הַמָּיִם.</p>
</blockquote>
<blockquote>
<p>וּבָדָד בַּלַּיְלָה עוֹד הוֹלֵךְ הַנָּעַר –</p>
<p>הַבְתֹהוּ אֵין-דֶּרֶךְ הוּא תוֹעֶה בַיָּעַר?</p>
</blockquote>
<h2>III</h2>
<blockquote>
<p>בְּרָקִים וַחֲצָצִים עִם יִלְלַת רוּחַ,</p>
<p>עֱזוּז מִטְרוֹת-בָּרָד עִם אֵשׁ מִתְלַקַּחַת;</p>
<p>אַף אֵימָה חֲשֵׁכָה וּגְדוֹלָה תָנוּחַ</p>
<p>עַל-פְּנֵי הַשָּׁמַיִם הַשְּׁחוֹרִים כַּשַּׁחַת</p>
</blockquote>
<blockquote>
<p>וַחֲצָצִים וּבְרָקִים עִם סוּפָה וָשָׂעַר,</p>
<p>אַף יִלְלַת רוּחַ מֵאֹפֶל הַלָּיְלָה –</p>
<p>עַד-מָתַי? עַד-מָתַי? הַאִם בְּתוֹךְ יַעַר</p>
<p>בִּתְהוֹמוֹת יִתְהַלֵּךְ, לֹא יַעֲלֶה עוֹד מָעְלָה?</p>
</blockquote>
<blockquote>
<p>אַף הָלְאָה הָלְאָה כַף-רַגְלוֹ דוֹרֶכֶת</p>
<p>עַד-קֵץ הַשָּׁמַים, עַד אַפְסֵי הָאָרֶץ –</p>
<p>עַד-אָנָה? עַד-אָנָה? הַאוֹתוֹ מוֹשֶׁכֶת</p>
<p>יַד אֵלִים לִמְקוֹם שָׁם אֵין צְוָחָה וָפָרֶץ?</p>
</blockquote>
<blockquote>
<p>וּפִתְאֹם הוּא עוֹמֵד לִפְנֵי הַשַּׁעַר</p>
<p>אֶל-מוּל בֵּית-הַכְּנֶסֶת, אָז אָזְנוֹ שׁוֹמָעַת:</p>
</blockquote>
<blockquote>
<p>“יַעֲמוֹד!” יִקְרְאוּ רֶגַע רֶגַע –</p>
<p>“יַעֲמוֹד כּהֵן!” " יַעֲמוֹד לֵוִי!"</p>
<p>“יַעֲמוֹד, יַעֲמוֹד גַּם יִשְׂרָאֵל!” –</p>
<p>"יַעֲמוֹד, יַעֲמוֹד עַתָּה <strong>יוֹסֵף</strong>! –</p>
<p>"יַעֲמוֹד יוֹסֵף בֶּן-אַבְרָהָם,</p>
<p>כִּי הוּא אֶחָד מִתּוֹכֵנוּ;</p>
<p>אַף חִכִּינוּ לוֹ עַד-עַתָּה –</p>
<p>יַעֲמוֹד, יַעֲמוֹד עַתָּה <strong>יוֹסֵף!</strong>"</p>
</blockquote>
<blockquote>
<p>אָז פַּחַד וּרְעָדָה יֶאֳחוֹז הַנַּעַר,</p>
<p>אָז יִרְאֶה אֶת-קִצּוֹ – וְנַפְשׁוֹ יוֹדָעַת.</p>
</blockquote>
<blockquote>
<p>אָז יָנוּס עַל-נַפְשׁוֹ כַּנָּס מִמַּהְפֶּכֶת,</p>
<p>עַד-אַפְסֵי הָאָרֶץ, עַד-קַצְוֵי שָׁמָיִם;</p>
<p>וְהָלְאָה אַךְ הָלְאָה – הַאוֹתוֹ מוֹשֶׁכֶת,</p>
<p>בִּזְרוֹעַ חֲזָקָה הֲמוֹת קוֹל-הַמָּיִם?</p>
</blockquote>
<blockquote>
<p>הַמַּיִם יִרְעָשׁוּ, הַמַּיִם יִגְעָשׁוּ,</p>
<p>וְעַל שְׂפַת מֵי-הַנַּחַל עוֹמֵד הַנָּעַר;</p>
<p>אַף “יַעֲמוֹד יוֹסֵף!” לוֹ חֶרֶשׁ יִלְחָשׁוּ –</p>
<p>מָה אָהוּב הַקֶּצֶף, מַה-נֶחְמָד הַסָּעַר!</p>
</blockquote>
<blockquote>
<p>וּזְרוֹעוֹת שְׁלוּחוֹת מִתּוֹךְ בֵּית-הַכְּנֶסֶת</p>
<p>וּזְרוֹעוֹת שְׁלוּחוֹת מֵעִמְקֵי הַמָּיִם,</p>
<p>וּזְרוֹעַ יָד חֲזָקָה וּגְדוֹלָה תוֹפֶשֶׂת</p>
<p>בּוֹ וּמוֹשָכֶת… אָז אוֹרוּ שָׁמָיִם!</p>
</blockquote>
<blockquote>
<p>אָז אוֹרוּ שָׁמַיִם בַּבֹּקֶר, וּבָאוּ</p>
<p>בְנֵי-הַדַּיָּגִים וַחֲרָמִים הֵבִיאוּ</p>
<p>וַיָּדִיגוּ דְגֵיהֶם. אָז חָרְדוּ אַף-נָעוּ,</p>
<p>כִּי גוּפַת אִישׁ מֵת בַּחַכָּה הוֹצִיאוּ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/10890">https://benyehuda.org/read/10890</a></div></body>