<h1>הלילה ליל-קיץ...</h1>
דוד פרישמן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הַלַּיְלָה לֵיל-קַיִץ, הַלַּיְלָה לֵיל-תְּכֵלֶת,</p>
<p>וּשְׁנֵינוּ הוֹלְכִים וְעוֹבְרִים.</p>
<p>וּתְלוּיָה בָךְ עֵינִי, וְעֵינֵךְ בִּי תְלוּיָה;</p>
<p>הַכּוֹכָבִים מְצִיצִים וְדוֹבְרִים.</p>
</blockquote>
<blockquote>
<p>הַלַּיְלָה לֵיל-תְּכֵלֶת, הַלַּיְלָה לֵיל-קַיִץ,</p>
<p>הָרְחוֹבוֹת יְשֵׁנִים וּשְׁוָקִים;</p>
<p>אֵין קוֹל, רַק הַצְּעָדָה, רַק אַחַת וְאֶחָת.</p>
<p>אֵין מַרְאֶה, רַק צְלָלִים כַּעֲנָקִים.</p>
</blockquote>
<blockquote>
<p>הֵרָגְעִי, הַיַּלְדָּה! הַרְגִּיעִי בָךְ רוּחֵךְ,</p>
<p>פְּחִי בַפִּקְפּוּקִים עַד-תֻּמָּם;</p>
<p>הֵן יָשֵׁן אָבִיךְ, הֵן אִמֵּךְ יְשֵׁנָה –</p>
<p>וְאִלֵּם הַלַּיְלָה וְדוּמָם.</p>
</blockquote>
<blockquote>
<p>וְחֶרֶשׁ נְפַטְפֵּט. רְאִי-נָא, הַדַּיָּן</p>
<p>הַזָּקֵן מִתְנַהֵל וְהוֹלֵךְ</p>
<p>בִּכְבֵדוּת בִּכְבֵדוּת עִם-סִפְרוֹ בְיָדוֹ –</p>
<p>מַה-פִּתְאֹם תַּשְׁבִּיחִי אֶת קוֹלֵך?</p>
</blockquote>
<blockquote>
<p>הַזָּקֵן לֵב טוֹב לוֹ וְדָבָר לֹא יַגִּיד,</p>
<p>חָלִילָה לִלְשׁוֹנוֹ כִּי-תַכֶּה –</p>
<p>הֵרָגְעִי, הַנַּעֲרָה, וְשִׁמְעִי מַה-יָּפֶה</p>
<p>שׁוֹקֵק הַנַּחַל וּמְפַכֶּה.</p>
</blockquote>
<blockquote>
<p>הַזָּקֵן מִתְנַהֵל לִרְחוֹב בֵּית-הַכְּנֶסֶת</p>
<p>שָׁם לוֹמֵד הוּא תוֹרָה בַלֵּילוֹת,</p>
<p>וְעִמּוֹ לוֹקֵחַ הוּא שָׁמָּה סוֹדֵנוּ –</p>
<p>אַל סְפֵקוֹת לָךְ, נַעֲרָה, וּשְׁאֵלוֹת!</p>
</blockquote>
<blockquote>
<p>וְקוֹבֵר הוּא שָׁמָּה בַלָּאט אֶת-סוֹדֵנוּ</p>
<p>בְּעִמְקֵי תַחְתִּיּוֹת הַסְּפָרִים;</p>
<p>וּסְפָרִים<a class="footnote" href="#fn:1" id="fnref:1" title="see footnote"><sup>1</sup></a> כָּאֵלֶּה לְסוֹד כְּסוֹדֵנוּ</p>
<p>הֶן-הֵמָּה מִבְחַר הַקְּבָרִים.</p>
</blockquote>
<blockquote>
<p>וּמִנִּי הַסְּפָרִים אָז יָעוּף סוֹדֵנוּ</p>
<p>וּלְגָבְהֵי הַשְּׁחָקִים יַגִּיעַ</p>
<p>וְעַד כִּסֵּא-הַכָּבוֹד, – וְהָיָה לְמֵלִיץ</p>
<p>לָנוּ בִשְׁמֵי הָרָקִיעַ.</p>
</blockquote>
<div class="footnotes">
<hr/>
<ol>
<li id="fn:1">
<p>במקור המודפס האות ס' אינה מנוקדת (הערת פב"י) <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/10877">https://benyehuda.org/read/10877</a></div></body>