<h1>הַיַּסְמִין הָרִאשׁוֹן</h1>
רבינדראנאת טאגור / דוד פרישמן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>הוֹ, הַיַּסְמִין הַזֶּה, הַיַּסְמִין הַלָּבָן הַזֶּה!</p>
<p>וַאֲנִי אֶזְכְּרָה אֶת־הַיּוֹם הָרִאשׁוֹן לְעֵת מַלְּאִי אֶת־יָדִי
בַּיַּסְמִין הַזֶּה, בַּיַּסְמִין הַלָּבָן הַזֶּה!</p>
<p>אָהַבְתִּי אֶת־אוֹר הַשֶּׁמֶשׁ וְאֶת־הַשָּׁמַיִם וְאֶת־הָאֲדָמָה
הָרַעֲנָנָה.</p>
<p>הִקְשַׁבְתִּי לַקּוֹל הַשּׁוֹטֵף הָעֹלֶה מַהֲמִית הַנַּחַל מִבַּעַד
לְקַדְרוּת חֲצוֹת־הַלָּיְלָה.</p>
<p>שִׁמְשׁוֹת סְתָו לְמוֹעֵד בּוֹאָן נִטָּיוּ עָלַי עַל־נְתִיבוֹת
נֶעְקָשׁוֹת בְּעַרְבוֹת צִיָּה נֶעֱזָבָה וְהָיוּ כְּכַלָּה בַהֲסִירָה
אֶת־צְעִיפָהּ לִקְרַאת דּוֹדָהּ.</p>
<p>וּבְכָל־אֵלֶּה עוֹד מָתוֹק לִי זִכְרוֹן הַיַּסְמִין הָרִאשׁוֹן
וְהַלָּבָן אֲשֶׁר הֶחֱזַקְתִּיו בְּכַפִּי בְּעוֹדֶנִי יֶלֶד.</p>
</blockquote>
<blockquote>
<p>וְיֵשׁ גַּם כִּי־בָאוּ לִי יְמֵי שָׂשׂוֹן בְּחַיַּי וַאֲנִי
הִתְהוֹלַלְתִּי עִם־הוֹלְלִים בְּלֵילוֹת חַג.</p>
<p>וְיֵשׁ כִּי לִבְקָרִים בִּימֵי גֶּשֶׁם קוֹדְרִים הָגִיתִי לִי מִלִּבִּי
גַם שִׁיר רֵיק.</p>
<p>וְיֵשׁ כִּי שָׂמְתִּי עַל־עָרְפִּי גַּם אֶת־עֲטֶרֶת־הַפְּרָחִים
עֲטֶרֶת־עֶרֶב, עֲשׂוּיַת פִּרְחֵי <strong>בַקּוּלָס</strong>, אֲשֶׁר עִטְרָה לִי יַד
הָאַהֲבָה.</p>
<p>וּבְכָל־אֵלֶּה עוֹד מָתוֹק לִבִּי בְקִרְבִּי מִזִּכְרוֹן הַיַּסְמִין
הָרִאשׁוֹן וְהָרַעֲנָן אֲשֶׁר מִלֵּאתִי בּוֹ כַפִּי בְּעוֹדֶנִי יֶלֶד.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/13715">https://benyehuda.org/read/13715</a></div></body>