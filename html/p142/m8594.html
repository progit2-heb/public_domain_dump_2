<h1>[שָׁם בָּרָמָה]</h1>
דוד פרישמן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שָׁם בָּרָמָה, שָׁם נִשְׁקֶפֶת</p>
<p>חָרְבָּה שְׁמֵמָה אַף נוֹפֶלֶת,</p>
<p>וּבַלַּיְלָה שֵׁדֵי לַיְלָה</p>
<p>שָׁם יָחֹלוּ, שָׁם יִרְקֹדוּ.
אַךְ מִלְּפָנִים, בִּימֵי קֶדֶם,</p>
<p>שָׁם – עוֹד זוֹכְרִים – רָאֲתָה עַיִן</p>
<p>בַּיִת גָּדוֹל, בֵּית-הַכְּנֶסֶת,</p>
<p>וּבַחוּרִים שָׁם לָמָדוּ.
וּבַחוּרִים שָׁם לָמָדוּ –</p>
<p>אַךְ בָּעֵמֶק שָׁם בָּאֹהֶל</p>
<p>יַחַד אֵם וּבַת יָשָׁבוּ;</p>
<p>בַּת לוֹקַחַת לֵב רוֹאֶיהָ.
שָׁם בָּרָמָה, שָׁם יִלְמָדוּ –</p>
<p>אַךְ גַּם נֶפֶשׁ יֵשׁ לַנַּעַר,</p>
<p>נֶפֶשׁ חֲפֵצָה; וְאֶחָד נַעַר</p>
<p>חָמַד, אָהַב הַנֶּחְמָדָה.
לַיְלָה, לַיְלָה, עֵת כִּי נָחוּ</p>
<p>הַבַּחוּרִים וַיִּישָׁנוּ</p>
<p>וַיְהִי עָזוּב בֵּית-הַכְּנֶסֶת –</p>
<p>שָׁם הַשְּׁנַיִם, שָׁם נוֹעָדוּ.
שָׁם יָשָׁבוּ, שָׁם נֶעֱצָבוּ,</p>
<p>וַיִּצְחָקוּ, אַף נָשָׁקוּ;</p>
<p>שָׁם שָׂמָחוּ, שָׁם נֶאֱנָחוּ –</p>
<p>אַךְ בָּא יוֹמָם כִּי נִתְפָּשׂוּ.
כִּי הַשַּׁמָּשׁ צָד אוֹתָמוֹ</p>
<p>כַּצִּפֳּרִים לִפְנוֹת בֹּקֶר…</p>
<p>וּבְמַקְלֵהוּ בַּרְזֶל עֶשֶׁת</p>
<p>הִכָּה, הִכָּה רֹאשׁ וּזְרֹעַ.
אָז אֶת-חָלְיוֹ שָׁם בָּרָמָה</p>
<p>חָלָה שְׁלשִׁים יוֹם הַנַּעַר;</p>
<p>גַּם הַנַּעֲרָה שָׁם בָּעֵמֶק</p>
<p>חָלְתָה שְׁלשִׁים יוֹם חָלָתָה.
אָז שָׁכָבוּ, אָז נֶעֱצָבוּ,</p>
<p>לֹא צָחָקוּ, לֹא נָשָׁקוּ –</p>
<p>וַיָּמוּתוּ שְׁנֵיהֶם יַחַד,</p>
<p>גַּם הַנַּעֲרָה גַּם הַנָּעַר.
וּמִנִּי-אָז שָׁם נִשְׁקֶפֶת</p>
<p>חָרְבָּה שְׁמֵמָה וּמַפֹּלֶת,</p>
<p>וּבַלַּיְלָה שֵׁדֵי לַיְלָה</p>
<p>שָׁם יָחֹלוּ אַף יִרְקֹדוּ.
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/8594">https://benyehuda.org/read/8594</a></div></body>