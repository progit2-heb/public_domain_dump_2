<h1>חבל על דאבדין</h1>
שם טוב גאגין [2024]
<body align="right" dir="rtl"><div align="right" dir="rtl"><!DOCTYPE html>
<body>
<h2>“חבל על דאבדין” קינה על מות הרבנית פרחה ששון נ"ע</h2>
<blockquote>
</blockquote>
<blockquote>
<p>אָרִיד בְּשִׂיחִי וְאָהִֽימָה.</p>
<p>וְהִנֵּה חֲשֵׁכָה וְאֵימָה.</p>
<p>וְתֵרַד עֵינִי דִמְעָה.</p>
<p>מִשְּׁמוֹעַ הַשְּׁמוּעָה הָרָעָה.</p>
<p>הָרַבָּנִית <strong>פָרְחָה שָׂשׂוֹן</strong> נִפְטֶרֶת<a class="footnote" href="#fn:1" id="fnref:1" title="see footnote"><sup>1</sup></a></p>
<p>נָפַל הַגַּרְזֶן וְגָדַע קוֹמַת הַכּוֹתֶֽרֶת.</p>
</blockquote>
<blockquote>
<p>בְּעוֹד סִפְרִי לֹא בָא לִידֵי הַשְׁלָמָה.</p>
<p>אֲשֶׁר הִקְדַשְׁתִּֽיהוּ לִשְׁמָהּ.</p>
<p>וְהָֽיְתָה הַקִּינָה הַזֹּאת.</p>
<p>לְזִכְרוֹן שְׁמָהּ וּלְאוֹת.</p>
<p>בֶּן־חִלְקִיָּֽהוּ!</p>
<p>בִּמְקוֹם שִׁירָה וְזִמְרָה לְרַנֵּן.</p>
<p>הַאֲצֵל עָלַי מֵרוּחֲךָ לְקוֹנֵן.</p>
<p>לְמַעַן שׁוֹמְעַי אֵבֶל יְעוֹרֵֽרוּ.</p>
<p>יְקוֹנְנוּ וּבַאֲנָחָה וּבְכִי יְמָרֵֽרוּ.</p>
</blockquote>
<blockquote>
<p>מִי מֵהַנְּפָשׁוֹת קִינָה בַל תִּשֶּֽׂאנָה.</p>
<p>וְאֵיךְ הָעֵינַיִם מַר בַּל תִּבְכֶּֽינָה.</p>
<p>בַּעֲוֹנֵֽינוּ אֱלֹהִים הֵסִיר עֶדְיֵֽנוּ.</p>
<p>וּבְפִשְׁעֵֽינוּ שָֽׁחָה לֶעָפָר נַפְשֵֽׁנוּ.</p>
</blockquote>
<blockquote>
<p>עֲטֶֽרֶת תִּפְאֶֽרֶת הָיִית בְּיִשְׂרָאֵל.</p>
<p>בַּחֲסִידוּתֵךְ וְחָכְמָתֵךְ הִתְיַמְּרוּ יִשְׂרָאֵל.</p>
<p>לַעֲנִיִּים וְלָאֶבְיוֹנִים כְּמַלְאָךְ גּוֹאֵל.</p>
<p>וְעַתָּה מְיַלְּלִים וּבֹוכִים הוֹי אֲרִיאֵל.</p>
</blockquote>
<blockquote>
<p><strong>פָּרְחָה</strong> נִשְׁמָתֵךְ וֶאֱלֹהִים קָרָא בִדְמָמָה.</p>
<p>נֶֽפֶשׁ אֲצוּלָה מִתַּֽחַת כִּסֵּא כְבוֹדִי.</p>
<p>שׁוּֽבִי לִמְנוּחָיְכִי מֵעָנִי אֲדָמָה.</p>
<p>שָׁם בְּהֵיכָלִי תִּשְׂבְּעִי <strong>שָׂשׂוֹן</strong> מִיָּדִי.</p>
</blockquote>
<blockquote>
<p>שָׁם עִם בְּרוּרְיָא וְנִשְׁמַת יַלְתָא.</p>
<p>תִּֽחַד וּתְחַדֵּם בְּשַׁעֲשׁוּעֵי אוֹרַיְתָא</p>
<p>עִם רַבָּנִים מָארֵי דִשְׁמַעְתְּתָא.</p>
<p>בְּמִקְרָא מִשְׁנָה גְּמָרָא וַאֲגַדְתָּא.</p>
</blockquote>
<blockquote>
<p>רוּחֵךְ הַטְּהוֹרָה עָֽלְתָה לִשְׁמֵי גָבֽוֹהַּ.</p>
<p>לַחֲזוֹת בְּנוֹעַם יְיָ וְשַׂרְפֵי אֱלֹוהַּ.</p>
<p>שָׁם תִּקְצְרִי בְרִנָּה צִדְקוֹתַֽיִךְ.</p>
<p>בִּהְיוֹתֵךְ צְנוּעָה בְאוֹרְחוֹתַֽיִךְ.</p>
</blockquote>
<blockquote>
<p>וּלְדָוִד מַשְׂכִּיל הִתְנַחֵם עַל שִׁבְרוֹנָךְ.</p>
<p>הָסֵר עֲצֶבֶת וְהַבְלֵג עַל יְגוֹנָךְ.</p>
<p>נִשְׁמַת אִמְּךָ עָלְֽתָה לִזְבוּלָהּ.</p>
<p>וְזֹאת הִיא מְנוּחָתָהּ פְּרִי יְבוּלָהּ.</p>
</blockquote>
<div class="footnotes">
<hr/>
<ol>
<li id="fn:1">
<p>ביום ג' י"ח טבת תרצו (13<sup>th</sup> January 1936) <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/41004">https://benyehuda.org/read/41004</a></div></body>