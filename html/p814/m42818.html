<h1>שְׁנֵינוּ</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<h2>א. הַשִּׁיר שֶׁלָּנוּ</h2>
<blockquote>
<p>הַסִּפּוּר שֶׁלָּנוּ לֹא סֻפַּר.</p>
<p>הַשִּׁיר שֶׁלָּנוּ לֹא הוּשַׁר.</p>
<p>הָאֶתְמוֹל מֵעוֹלָם לֹא הָיָה</p>
<p>הַיּוֹם,</p>
<p>וְאַף לֹא יִהְיֶה</p>
<p>מָחָר.</p>
</blockquote>
<blockquote>
<p>צְעָדֵינוּ הִפְלִיגוּ</p>
<p>לִקְרַאת,</p>
<p>וְלֹא נִתְּנָה הַמַּתָּת.</p>
<p>בְּמַעֲלֵה־הָהָר,</p>
<p>בָּרוּחַ הַקַּר –</p>
<p>הַחֶבֶל נִשְמַט</p>
<p>מִן הַיָּד.</p>
</blockquote>
<blockquote>
<p>וְלֹא צָנַחְנוּ.</p>
<p>רֻמְּתָה הַתְּהוֹם הַקְּרוּעָה</p>
<p>וְצִפְּתָה לִבְשָׂרֵנוּ</p>
<p>פָּצוּעַ וָזָב</p>
<p>לַשָּׁוְא.</p>
</blockquote>
<blockquote>
<p>בַּסְּלָעִים הַזְּקוּפִים</p>
<p>וּתְלוּלִים,</p>
<p>סְעִיפֵי סְעִיפִים –</p>
<p>שְׁבִילִים.</p>
<p>וַנֵּלֶךְ</p>
<p>אִישׁ אִישׁ לְדַרְכּו הָעַרְעָר</p>
<p>בָּהָר.</p>
</blockquote>
<blockquote>
<p>מֵעַל לְיוּבַל</p>
<p>שֶׁפָּנָיו זַכִּים וּצְלוּלִים</p>
<p>יִפָּגְשׁוּ הַשְּׁבִילִים –</p>
<p>הַשְּׁבִילִים הַפְּרוּעִים</p>
<p>שֶׁל הָהָר.</p>
<p>מָחָר.</p>
</blockquote>
<blockquote>
</blockquote>
<h2>ב. בַּת־קוֹל</h2>
<blockquote>
<p>מִנֶּכֶר הַשְּׁבִילִים</p>
<p>בַּת־קוֹל רָפָה מַגַּעַת.</p>
<p>בְּלֵב הָעַרְפִלִּים</p>
<p>תְּפִלַּת־דְּרָכִים בּוֹקַעַת.</p>
</blockquote>
<blockquote>
<p>בָּרוּחַ הָרָעָה</p>
<p>הֵלֵב הַרְבֵּה שּׁוֹכֵחַ,</p>
<p>בִּזַעַף הַמּוֹרָא</p>
<p>הַכֹּל סוֹלֵחַ.</p>
</blockquote>
<blockquote>
<p>עַל כֵּן,</p>
<p>עֵת קַר לְךָ –</p>
<p>אַרְעִידָה כָּכָה.</p>
<p>מַר לְךָ –</p>
<p>נַפְשִׁי בִּי מִשְׁתּוֹחַחַת.</p>
<p>הוּחַם לְךָ מְעַט –</p>
<p>יָדִי הָרְחוֹקָה הִיא</p>
<p>שֶׁסָּכָכָה.</p>
</blockquote>
<h2>ג. קוֹל־דְּמָמָה</h2>
<blockquote>
<p>לֹא גוֹנֵי־מִלִּים בְּשֶׁפַע</p>
<p>וַעֲתֶרֶת זֵר.</p>
<p>רַק שִׁבֹּלֶת לֶחֶם</p>
<p>פְּעוּטָה,</p>
<p>פְּשׁוּטָה,</p>
<p>מִלָּה אַחַת וְלֹא יוֹתֵר:</p>
<p>אַתָּה.</p>
</blockquote>
<blockquote>
<p>לֹא גַּלִּים הוֹמִים בְּקֶצֶב</p>
<p>וְעוֹנִים.</p>
<p>לֹא כִּנּוֹר וָקֶשֶת</p>
<p>שִׁיר נוֹגְנִים.</p>
<p>רַק מִלָּה אַחַת</p>
<p>לְךָ מֻגֶּשֶׁת:</p>
<p>אַנִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42818">https://benyehuda.org/read/42818</a></div></body>