<h1>אֹרֶן אָדֹם</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>יֵשׁ אֹרֶן אֲדֹם־צַמֶּרֶת</p>
<p>עַל סֶלַע בְּלֵב הַחֻרְשָׁה,</p>
<p>יָדַעְתִּי, חוֹלֶה הָאֹרֶן,</p>
<p>חוֹלֵה אַהֲבָה אֲנוּשָׁה.</p>
</blockquote>
<blockquote>
<p>מִטְפַּחְתִּי אֲדֻמָּה לוֹהֶבֶת</p>
<p>כְּגַחֶלֶת־יְקוֹד לוֹחֲשָׁה.</p>
<p>נָפְלָה בְּגִזְעִי שַׁלְהֶבֶת,</p>
<p>צָדוּנִי מוֹסְרוֹת אִשָּׁהּ.</p>
</blockquote>
<blockquote>
<p>שָׁבוּנִי עַנְפֵי הָאֹרֶן,</p>
<p>אֵשׁ צַמֶּרֶת וְאֵשׁ צַמָּה.</p>
<p>מִתְנַדְנֶדֶת חֻפַּת הָאֹדֶם</p>
<p>לִהֵד צַעַדְךָ בִּדְמָמָה.</p>
</blockquote>
<blockquote>
<p>מְחָטִים אֲדֻמּוֹת יַסְתִּירוּנִי,</p>
<p>הַסְּלָעִים יִרְבְּצוּ אִלְּמִים,</p>
<p>וְעָנָף לֹא יְגַל לְשֹׁרֶשׁ</p>
<p>עֵת לִבְּךָ יִקְרָא בִּשְׁמִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42815">https://benyehuda.org/read/42815</a></div></body>