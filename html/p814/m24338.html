<h1>שָׁם בָּעֲיָרָה יֵשׁ בַּיִת...</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<p>(בְּעִקְּבוֹת שִׁיר־עַם)</p>
<blockquote>
</blockquote>
<blockquote>
<p>שָׁם בָּעֲיָרָה יֵשׁ בַּיִת,</p>
<p>וְגַגּוֹ אֵזוֹב,</p>
<p>אִילָנוֹת סְבִיבוֹ יִצְמָחוּ,</p>
<p>אִילָנוֹת לָרֹב.</p>
</blockquote>
<blockquote>
<p>שָׁם יָגוּרוּ אַבָּא, אִמָּא,</p>
<p>חַנָּה וַאֲנִי,</p>
<p>כָּךְ נִחְיֶה שָׁם אַרְבַּעְתֵּנוּ</p>
<p>זֶה הַרְבֵּה שָׁנִים.</p>
</blockquote>
<blockquote>
<p>וְעוֹבֵד־עָמָל אָבִינוּ</p>
<p>כָּל יְמֵי חַיָּיו,</p>
<p>וּדְבָרִים יָפִים מֵבִיא הוּא</p>
<p>לְשִׂמְחַת־לֵבָב.</p>
</blockquote>
<blockquote>
<p>יֵשׁ אֲשֶׁר סוּסוֹן קוֹנֶה הוּא,</p>
<p>אַךְ עֲלֵה וּרְכַב!</p>
<p>אוֹ יָבִיא לָנוּ גוּר־כֶּלֶב</p>
<p>הַנּוֹבֵח: הַב!</p>
</blockquote>
<blockquote>
<p>אוֹ אַוָּז לָבָן כְּשֶׁלֶג</p>
<p>וּטְהוֹר־נוֹצָה,</p>
<p>תַּרְנְגֹלֶת מְקַרְקֶרֶת</p>
<p>מְטִילָה בֵּיצָה.</p>
</blockquote>
<blockquote>
<p>אִמָּא’לִי בֵּיצִים אוֹסֶפֶת,</p>
<p>וְהַכֹּל שְׂמֵחִים,</p>
<p>אַךְ הוֹשִׁיבָה הַדּוֹגֶרֶת –</p>
<p>יֵשׁ כְּבָר אֶפְרוֹחִים!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24338">https://benyehuda.org/read/24338</a></div></body>