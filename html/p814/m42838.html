<h1>הַנֵּטֶף הַקַּט</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לַיָּם הַנִּגְרָשׁ − חֵיק גָּדוֹל וְרָחָב</p>
<p>וּשְׁחָָקִים וְעָנָן, וְחֵמָה וְכוֹכָב,</p>
<p>וְחִנְגָּה שֶׁל סוּפוֹת וּמִפְרָשׂ קַל־כָּנָף.</p>
</blockquote>
<blockquote>
<p>לַנַּחַל הַצַּר − שְׁתֵּי גָדוֹת מוֹרִיקוֹת,</p>
<p>בָּבוּאוֹת נְהָרָה וְרַצִּים קַלֵּי־נֶד,</p>
<p>וְאֹפֶָק קוֹרֵא וּדְרָכִים רְחוֹקוֹת.</p>
</blockquote>
<blockquote>
<p>וְיֵשׁ שִׁיר מְפַכֶּה, עַד עוֹלָם לֹא יָסוּף,</p>
<p>לְמֵי קְטֹן־מַעְיָן בְּלֵב סֶלַע חָצוּב,</p>
<p>לוֹ בִּרְכַּת נֶהֱנִין וַחֲלוֹם שֶׁיָּנוּב.</p>
</blockquote>
<blockquote>
<p>רַק הָרְסִיס הָאֱחָד,</p>
<p>רַק הַנֵּטֶף הַקָּט,</p>
<p>סָגוּר וּמְסֻגָּר בְּקִרְבּוֹ לְְבָדָד.</p>
</blockquote>
<blockquote>
<p>אַךְ יֶשׁ כִּי יִזְרַח עָלָיו אוֹר</p>
<p>וְזִיו קֶשֶׁת נוֹגַהַת יַחֲגֹר</p>
<p>וְעוֹלָם זְעַרְעַר בּוֹ יֻצַּת.</p>
</blockquote>
<blockquote>
<p>אַל תִּטְּלוּ, אַל תִּטְּלוּ אֶת הָאוֹר</p>
<p>מִן הָנֵּטֶף הַקָּט.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42838">https://benyehuda.org/read/42838</a></div></body>