<h1>מִשְׁקָפַיִם</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לְאִמִּי יֵשׁ זוּג מִשְׁקָפַיִם,</p>
<p>יְרֻקִּים וְכֵהִים עַד־מְאֹד.</p>
<p>הִיא אוֹמֶרֶת: “זֶה טוֹב לָעֵינַיִם”.</p>
<p>לִי נִדְמֶה, כִּי זֶה טוֹב לַדְּמָעוֹת.</p>
</blockquote>
<blockquote>
<p>הִיא חוֹשֶׁבֶת כִּי כְלָל לֹא רָאִיתִי,</p>
<p>אֵיךְ בְּצֵל מִשְׁקָפֶיהָ בָּכְתָה,</p>
<p>כַּאֲשֶׁר עִם כֻּלָּם עָלִיתִי</p>
<p>מַמָּשׁ עַד לְסַף הַכִּתָּה.</p>
</blockquote>
<blockquote>
<p>כַּאֲשֶׁר הַגְּדוֹלִים הֵרִיעוּ</p>
<p>וְשָׁרָה הַמַּקְהֵלָה,</p>
<p>וְהִנֵּה הַשָּׁעָה הִגִּיעָה,</p>
<p>וַאֲנִי תַּלְמִידָה וּגְדוֹלָה!</p>
</blockquote>
<blockquote>
<p>וַאֲנִי כְּבָר בְּבֵית־הַסֵּפֶר,</p>
<p>וְיֵשׁ לִי סַפְסָל וְשֻׁלְחָן</p>
<p>וְגִירֵי צִבְעוֹנִין בְּשֶׁפַע,</p>
<p>וּנְיָר מְזֻמָּן וּמוּכָן.</p>
</blockquote>
<blockquote>
<p>מַה יֵּשׁ כָּאן לִבְכּוֹת? לֹא אָבִינָה!</p>
<p>אַךְ אִמִּי צָחֲקָה תּוֹךְ דְמָעוֹת:</p>
<p>"בּוֹכִים גַּם מִגִּיל וּמֵאֹשֶׁר,</p>
<p>בּוֹכִים גַּם כְּשֶׁטּוֹב מְאֹד".</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24337">https://benyehuda.org/read/24337</a></div></body>