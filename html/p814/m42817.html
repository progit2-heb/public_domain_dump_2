<h1>אֲפַתַּח שְׂעָרִי</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<h2>א</h2>
<blockquote>
<p>אֲפַתַּח שְׂעָרִי</p>
<p>מוּל רוּחוֹת קַלִּילִים,</p>
<p>עוּפָה־עוּף אֶל בְּחִירִי</p>
<p>תַּלְתַּלִּים־תַּלְתַּלִּים.</p>
</blockquote>
<blockquote>
<p>הוּא אֵינוֹ עוֹד אִתִּי,</p>
<p>הוּא בַּדֶּרֶךְ נוֹדֵד.</p>
<p>טוּס, הֱיֵה לְרִשְׁתִּי</p>
<p>בָּהּ לָכֹד יִלָּכֵד.</p>
</blockquote>
<blockquote>
<p>שָׂא, הָרוּחַ הַקַּל,</p>
<p>שְׂעָרִי וְסוֹדִי,</p>
<p>וְלַדֶּרֶךְ שְׁאַל</p>
<p>בָּהּ הָלַךְ־לוֹ דוֹדִי.</p>
</blockquote>
<h2>ב</h2>
<blockquote>
<p>הִתְנַפְנֵף, תַּלְתַּלִּי,</p>
<p>מֵעָנָן בַּמִּזְרָח,</p>
<p>מִשִּׂיחִים מְצִלִּים,</p>
<p>מִנִּצָּן שֶׁפָּרַח.</p>
</blockquote>
<blockquote>
<p>הִשְׁתַּזֵּר, בְּהִירִי,</p>
<p>בָּאִילָן הַיָּרֹק,</p>
<p>הִתְלַוֵּה לִבְחִירִי</p>
<p>עֲלֵי דֶרֶךְ רָחוֹק.</p>
</blockquote>
<blockquote>
<p>הֲבִיאֶנּוּ בִּסְבַךְ</p>
<p>מֶשְׁיְךָ הַטָּהוֹר,</p>
<p>זִכְרוֹנִי בַּל יִשְׁכַּח,</p>
<p>לְבָבִי כִּי יִזְכֹּר.</p>
</blockquote>
<h2>ג</h2>
<blockquote>
<p>כִּי יַרְחִיק לַהֲלֹךְ</p>
<p>עַד מְאֹד אֲהוּבִי,</p>
<p>תִּמְשְׁכֵהוּ מָשֹׁךְ</p>
<p>חֲזָרָה אֶל נָוִי.</p>
</blockquote>
<blockquote>
<p>תִּלְכְּדֵהוּ בְּאוֹן,</p>
<p>תִּמְשְׁכֶנּוּ בְּעֹז,</p>
<p>עַד יַקִּיש עַל חַלּוֹן</p>
<p>וְלִבִּי יַעֲלֹז.</p>
</blockquote>
<blockquote>
<p>אָז לָרוּחַ אֲצַו</p>
<p>לִסְרֹק שְׂעָרִי,</p>
<p>כִּי דוֹדִי לִי יִצַף</p>
<p>בְּפִתְחֵי שַׁעֲרִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42817">https://benyehuda.org/read/42817</a></div></body>