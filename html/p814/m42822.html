<h1>הִנְנִי וְאָשִׁירָה</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הִנְנִי וְאָשִׁירָה לִי שִׁיר לְנַפְשִׁי,</p>
<p>אָשִׁירָה לָהּ חֶרֶשׁ.</p>
<p>כְּמוֹ לְתִינוֹק שֶׁעָיֵף מִלִּבְכּוֹת –</p>
<p>שִׁיר־עֶרֶשׂ.</p>
</blockquote>
<blockquote>
<p>הִנְנִי וַאֲסַפֵּר לְעַצְמִי אַגָּדָה,</p>
<p>עַל פֶּלֶא מַמְלֶכֶת.</p>
<p>וְדַמֵּה אֲדַמֶּה כִּי נִתָּן לִי לָקוּם</p>
<p>וְאֵלֶיהָ לָלֶכֶת.</p>
</blockquote>
<blockquote>
<p>הִנְנִי וְאֶבְדֶה לִי צִבְעֵי־אַרְגָּמָן</p>
<p>וְזֹהַר בָּרֶקֶת,</p>
<p>וַעֲטֶרֶת אוּרִים עַלִּיזִים אֶת מִצְחִי</p>
<p>מַכְתִּירָה וְחוֹבֶקֶת.</p>
</blockquote>
<blockquote>
<p>הִנְנִי… הִנְנִי בַּחֲלוֹם וּבַשִּׁיר</p>
<p>אֶל הַנֵּס, אֶל הַפֶּלֶא…</p>
<p>וְנַפְשִׁי מְפֻיֶּסֶת מוֹחָה דִמְעָתָהּ –</p>
<p>כְּמוֹ יֶלֶד.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42822">https://benyehuda.org/read/42822</a></div></body>