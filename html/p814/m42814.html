<h1>יָדַעְתִּי</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>צִפּוֹר צִיְּצָה עַל חַלּוֹנִי עַל סַף הַיּוֹם –</p>
<p>אַתָּה הוּא זֶה, שֶׁבֵּרַכְתַּנִי לְשָׁלוֹם.</p>
</blockquote>
<blockquote>
<p>מֵעָל, מִתְּכוֹל מַעֲמַקִּים, נִשְׁקַף קְטֹן־עָב –</p>
<p>יָדַעְתִּי: זֶה אַתָּה שָלַחְתָּ לִי מִכְתָּב.</p>
</blockquote>
<blockquote>
<p>רַכֶּבֶת בִּשְׁרִיקָה קָרְאָה מִתְּהוֹם הַלֵּיל –</p>
<p>קוֹלְךָ הוּא, אַאֲזִינָה, לִשְׁלוֹמִי שׁוֹאֵל.</p>
</blockquote>
<blockquote>
<p>הַסְכֵּת: מַשַּב־הָרוּחַ תְּשׁוּבָתִי מֵבִיא,</p>
<p>וְעַל כַּנְפֵי פַּרְפַּר שָׁלוּחַ מִכְתָּבִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42814">https://benyehuda.org/read/42814</a></div></body>