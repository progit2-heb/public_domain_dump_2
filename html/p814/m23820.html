<h1>ויהי ערב</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p><strong>בִּ</strong>שְׁמֵי עֶרֶב כְּחֻלִּים,</p>
<p>בִּשְׁמֵי עֶרֶב צְלוּלִים,</p>
<p>שָׁט יָרֵחַ עָגֹל וּבָהִיר.</p>
<p>חֶרֶשׁ, חֶרֶשׁ טִיֵּל</p>
<p>וְדוּמָם הִסְתַּכֵּל</p>
<p>בְּיַעַר, פַּרְדֵּס וּבְנִיר.</p>
<p>וּלְמַטָּה – לְמַטָּה, בֵּין כֶּרֶם וָגָן.</p>
<p>רָאָה בַּיִת יָפֶה וְקָטָן.</p>
</blockquote>
<blockquote>
<p><strong>ו</strong>ּבְתוֹךְ הֶחָצֵר,</p>
<p>בְּלֹא אָח וְחָבֵר,</p>
<p>אַט הָלְכָה לָהּ יַלְדָּה חֲבִיבָה.</p>
<p>וְהָלְכוּ לְתֻמָּם</p>
<p>אֶפְרוֹחִים וְאִמָּם</p>
<p>וְנִקְּרוּ וְצִיְּצוּ בְּחֶדְוָה.</p>
</blockquote>
<blockquote>
<p>שָׂמְחָה הַיַּלְדָּה: – אֶפְרוֹחִים בְּנֵי־כָּנָף,</p>
<p>נְשַׂחֵק, נְשַׂחֵק נָא יַחְדָּו!</p>
</blockquote>
<blockquote>
<p><strong>שָׁ</strong>מְעָה תַּרְנְגֹלֶת</p>
<p>יְפַת הַכַּרְבֹּלֶת</p>
<p>אֶת קוֹל הַיַּלְדָּה בְּדַבְּרָהּ,</p>
<p>רוֹעֶדֶת מִפַּחַד</p>
<p>הִתְחִילָה בּוֹרַחַת</p>
<p>וְאֶל הַקְּטַנִּים קִרְקְרָה:</p>
</blockquote>
<blockquote>
<p>– שׁוּבוּ בָּנַי אֶל הַלּוּל חִישׁ מַהֵר,</p>
<p>סַכָּנָה לִהְיוֹת בֶּחָצֵר!</p>
</blockquote>
<blockquote>
<p><strong>אַךְ</strong> הִגִּיעוּ לַלּוּל –</p>
<p>וְנִשְׁכַּח הַטִּיּוּל,</p>
<p>וְשָׁלוֹם לִקְטַנֵּי מִשְׁפָּחָה.</p>
<p>הִתְיַשְּׁבוּ לָהֶם יַחַד</p>
<p>בְּסֵדֶר וָנַחַת,</p>
<p>וְשֶׁקֶט… וְלֵיל מְנוּחָה!</p>
</blockquote>
<blockquote>
<p>אַךְ מִי זֹאת? אַךְ מִי זֹאת פִּתְאֹם הָאוֹרַחַת</p>
<p>בַּלַּיְלָה כָּאן דֶּלֶת פּוֹתַחַת?</p>
</blockquote>
<blockquote>
<p><strong>כָּ</strong>ל הַלּוּל מִתְעוֹרֵר,</p>
<p>כָּל הַלּוּל מְקַרְקֵר,</p>
<p>אֵין מָנוֹחַ מִזֹּאת הַיַּלְדָּה!</p>
<p>אֶפְרוֹחִים מְקַפְּצִים</p>
<p>וּבוֹרְחִים וְרָצִים</p>
<p>בְּצִפְצוּף וּבְקוֹל חֲרָדָה.</p>
<p>וְטָסוֹת בָּאֲוִיר כַּרְבָּלוֹת וּכְנָפַיִם</p>
<p>וְהָרַעַשׁ עַד לֵב הַשָּׁמַיִם.</p>
<p><strong>אַ</strong>בָּא בָּא וְשָׁאַל:</p>
<p>– מִי זֶה, תַּן אוֹ שׁוּעָל?</p>
<p>מִי נִכְנַס אֶל הַלּוּל בִּגְנֵבָה?</p>
<p>לֹא שׁוּעָל, לֹא תַּנָּה,</p>
<p>זוֹ בִּתִּי הַקְּטַנָּה…</p>
<p>חִישׁ הַבַּיְתָה, יַלְדָּה לֹא טוֹבָה!</p>
<p>אָסוּר לָךְ, אָסוּר לָךְ לְהִכָּנֵס,</p>
<p>אַתְּ יוֹדַעַת שֶׁאַבָּא כּוֹעֵס?</p>
</blockquote>
<blockquote>
<p><strong>רָ</strong>צִיתִי לַתַּרְנְגֹלֶת</p>
<p>לָתֵת נְשִׁיקָה בַּכַּרְבֹּלֶת,</p>
<p>כִּי הִבְהַלְתִּי אוֹתָהּ בֶּחָצֵר.</p>
<p>לְהַגִּיד לָהּ “סְלִיחָה”</p>
<p>וְגַם “לֵיל מְנוּחָה”</p>
<p>וּפִתְאֹם נִבְהֲלוּ עוֹד יוֹתֵר…</p>
<p>כַּךְ אָמְרָה הַיַּלְדָּה הַקְּטַנָּה</p>
<p>וְדִמְעָה נוֹצְצָה בְּעֵינָהּ.</p>
<p><strong>אָ</strong>ז אַבָּא הֵרִים</p>
<p>בְּחִבּוּק רַחֲמִים</p>
<p>אֶת בִּתּוֹ הַטּוֹבָה, הַטּוֹבָה.</p>
<p>בִּשְׁמֵי לַיְלָה כְּחֻלִּים,</p>
<p>בִּשְׁמֵי לַיְלָה צְלוּלִים,</p>
<p>הַיָרֵחַ חִיֵּךְ בְּחֶדְוָה.</p>
</blockquote>
<blockquote>
<p>וּכְשֶׁאַבָּא נָשַׁק לָהּ, אוֹהֵב וְסוֹלֵחַ,</p>
<p>נָשַׁק לָהּ גַם הַיָּרֵחַ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/23820">https://benyehuda.org/read/23820</a></div></body>