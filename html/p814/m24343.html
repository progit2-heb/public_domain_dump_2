<h1>מִירִי</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>יֵשׁ גּוּרַת־כְּלָבִים קְטַנְטֹנֶת,</p>
<p>אֲהוּבַת הַיְלָדִים,</p>
<p>וְהַכֹּל קוֹרְאִים לָהּ מִירִי,</p>
<p>וְכֻלָּהּ הִיא מַחְמַדִּים!</p>
</blockquote>
<blockquote>
<p>מִירִי, מִירִי הַשְּׁחַרְחֹרֶת,</p>
<p>שׁוֹבֵבָה מְאֹד־מְאֹד,</p>
<p>כְּכַדּוּר הִיא מִתְגַּלְגֶּלֶת</p>
<p>עַל רַגְלֶיהָ הַחוּמוֹת.</p>
</blockquote>
<blockquote>
<p>וְלַכֹּל־לַכֹּל תּוֹקַעַת</p>
<p>אֶת אַפָּהּ הַקָּט, הַחוּם.</p>
<p>בְּכָל נַעַל וּמִגְבַּעַת</p>
<p>מְכַרְסֶמֶת הִיא כִּרְסוּם.</p>
</blockquote>
<blockquote>
<p>הִיא אוֹהֶבֶת מִכְנָסַיִם</p>
<p>וְגַרְבַּים מֻפְשָׁלִים,</p>
<p>וְטָעִים מִכֹּל – הִיא בֹּהֶן</p>
<p>מְצִיצָה מִסַּנְדָּלִים.</p>
</blockquote>
<blockquote>
<p>עַל הַבֹּהֶן מִסְתָּעֶרֶת</p>
<p>בְּקוֹל נַהַם וּנְבִיחָה,</p>
<p>וּמְלַקֶּקֶת וְנוֹשֶׁכֶת</p>
<p>וְשׂוֹרֶטֶת מְלֹא כֹּחָה.</p>
</blockquote>
<blockquote>
<p>מִי רָאָה יְצוּר שֶׁל חֶמֶד,</p>
<p>מִי רָאָה גוּרָה־בֻּבָּה,</p>
<p>מִי רָאָה כָּמוֹךְ נֶחְמֶדֶת,</p>
<p>מִירִי, מִירִי הַכַּלְבָּה!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24343">https://benyehuda.org/read/24343</a></div></body>