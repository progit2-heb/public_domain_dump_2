<h1>פּוּרִים בַּשָּׂדוֹת</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>בַּשְּׂדֵרָה נֵרֵד לְמַטָּה,</p>
<p>לַשָּׂדוֹת, לָאֲפָרִים.</p>
<p>שְׂעוֹרָה, חִטָּה נָבָטוּ,</p>
<p>הִתְקַשְּׁטוּ לִכְבוֹד פּוּרִים.</p>
</blockquote>
<blockquote>
<p>מַסֵּכוֹת דּוֹמוֹת הִתְקִינוּ</p>
<p>בְּחוּטָהּ שֶׁל שַׂעֲרָה,</p>
<p>אָנָּא, בּוֹאוּ וְהַבְחִינוּ:</p>
<p>אֵי חִטָּה, אֵי שְׂעוֹרָה?</p>
</blockquote>
<blockquote>
<p>אֵיךְ אַכִּיר, לֹא אֶכָּשֵׁלָה,</p>
<p>אֵי חִטִּים, אֵי שְׂעוֹרִים?</p>
<p>מַסֵּכָה אַחַת לְאֵלֶּה</p>
<p>וּלְאֵלֶּה בְּפוּרִים.</p>
</blockquote>
<blockquote>
<p>אַךְ יַלְדִּי מַפְשִׁיל שָׂמֵחַ</p>
<p>מַסֵּכוֹנֶת פְּעוּטָה.</p>
<p>הוּא מַכִּיר וְהוּא יוֹדֵע:</p>
<p>זֹאת חִטָּה! חִטָּה! חִטָּה!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24361">https://benyehuda.org/read/24361</a></div></body>