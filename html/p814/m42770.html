<h1>הַגָּדַת יְעָרוֹת</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<p><a class="footnote" href="#fn:1" id="fnref:1" title="see footnote"><sup>1</sup></a></p>
<p>“מאות ילדים, בהם תינוקות בני 2–4 שנים, הובאו ברכבת לגבול הולאנד ע”י אנשי פלוגות הסער והושארו לבדם – ללא מזון ומדריך – תועים
ביערות הגבול ההולאנדי…"</p>
<p>(מתוך העתונות)</p>
<blockquote>
</blockquote>
<blockquote>
<p>יֶשְׁנָם יְעָרוֹת, אֵי מֵעֵבֶר לַגְּבוּל</p>
<p>רְחוֹקִים עֲבֻתִּים, כִּבְדֵי צֵל וּדְמָמָה,</p>
<p>עֲלֵי אַדְמָתָם אֶת רַגְלִי מֵעוֹדִי</p>
<p>לֹא הִצַּגְתִּי בִּשְׁעַת דִּמְדּוּמִים עוֹמֵמָה.</p>
</blockquote>
<blockquote>
<p>הָיוּ יְעָרוֹת אֲפֵלִים בַּמֶּרְחָק</p>
<p>שֶׁל יְמֵי הַיַּלְדוּת שֶׁהִרְחִיקוּ נְדֹד,</p>
<p>כְּטוּס וּדְאוֹת וְהִסּוֹג הָאִשִּׁים</p>
<p>בַּחֲלֹף הַמַּסָּע עַל בָּתֵּי נְתִיבוֹת.</p>
</blockquote>
<blockquote>
<p>יַעֲרוֹת אַגָּדָה רְחוֹקִים, עוֹטֵי צֵל,</p>
<p>מַה פְּרָחִים הִצְמַחְתֶּם אֵי מֵחֵיק הָאֵזוֹב,</p>
<p>מַה שֵּׁם יִקָּרֵא לְמִקְהַל צִפֳּרִים,</p>
<p>שֶׁהִצְהִילוּ בָכֶם וְהִרְחִישׁוּ כָּל נוֹף?</p>
</blockquote>
<blockquote>
<p>לֹא יִשְׁרֵי גְזָעִים הֵם, עֲצֵי יַעֲרִי,</p>
<p>עֲמֻקִּים וּסְבוּכִים הֵם, כְּלִילֵי אֵימַת הוֹד,</p>
<p>וּלְשָׁם אֲשַׁלַּח אֶת בְּכוֹרֵי חֲלוֹמִי</p>
<p>בְּלֵב יַעַר אֹפֶל לָשׂוּחַ, לִתְעוֹת.</p>
</blockquote>
<blockquote>
<p>לִפְגּשׁ בּוֹ אוּלַי בְּבִקְתַּת הָרְקִיקִים</p>
<p>שֶׁל סַבְתָּא יַגָּה עַל כַּרְעֵי תַרְנְגוֹל,</p>
<p>לְבַקֵּשׁ בֵּין גְּזָעִים עֲטוּפֵי צִלְלֵי עַד</p>
<p>אֶת עִקְּבוֹת מַכְתְּשָׁה שֶׁחָלַף עַל מִשְׁעוֹל…</p>
</blockquote>
<blockquote>
<p>לְשָׁם טוֹב הָרֵץ צִיר דִּמְיוֹן קַל מִצְעָד,</p>
<p>לִפְקֹד מְעָרוֹת וְשִׂיחִים לוּטֵי סוֹד,</p>
<p>לְגַלּוֹת עֲקֵבוֹת לְרַגְלָם קַלִּילָה</p>
<p>שֶׁל אַנְדֶּרְסֶן, גְּרִים וְשֶׁל עוֹד וְשֶׁל עוֹד…</p>
</blockquote>
<blockquote>
<p>מִכָּל אַגָּדוֹת הַיַּלְדוּת הָרַבּוֹת</p>
<p>לֹא חָוְרָה הָאַחַת, עַל פָּעוּט שֶׁתָּעָה</p>
<p>וְנָפַל אֶל יְדֵי מְכַשֵּׁפָה אֲיֻמּוֹת,</p>
<p>וְחַיָּיו לוֹ תְלוּיִים כְּעַל חוּט שְׂעָרָה.</p>
</blockquote>
<blockquote>
<p>וְהַלֵּב כְּמֵאָז מִתְפָּעֵם בְּאֵימָה</p>
<p>וּבְתִקְוָה מַרְטִיטָה וְנוֹסְכָה בִטָּחוֹן</p>
<p>כִּי זַמֵּן יִזְדַּמֵּן הַזָּקֵן טוֹב הַלֵּב,</p>
<p>וְהַפְּקַעַת תִּמְצָא אֶת הַשְּׁבִיל הַנָּכוֹן.</p>
</blockquote>
<blockquote>
<p>עַל שְׁבִילֵי יַעֲרִי הַסְּפוּגִים פְּחָדִים</p>
<p>מְצַפֶּה נֵס עוֹלָם מְלַבֵּב וּמֻפְלָא,</p>
<p>לִמְחוֹת אֶת דִּמְעַת הַנּוֹדֵד הַקָּטָן,</p>
<p>וּבִכְנַף הַדְּבוֹרָה הוֹצִיאוֹ לַמְּסִלָּה.</p>
</blockquote>
<blockquote>
<p>בְּעָמְקֵי יְעָרוֹת נְטוּעֵי הַיַּלְדוּת</p>
<p>לְצַד כָּל אֵימָה לִבְלְבוּ נִפְלָאוֹת,</p>
<p>וְסוֹפוֹ שֶׁל סִפּוּר מֵעוֹלָם לֹא הִשְׁאִיר</p>
<p>אֶת הַיֶּלֶד עָזוּב בְּמַחְשַׁךְ יְעָרוֹת…</p>
</blockquote>
<p><strong>*</strong></p>
<blockquote>
<p>בְּיִפְעַת יְעָרוֹת נְטוּעֵי הַיַּלְדוּת</p>
<p>יַד כּוֹרֵת אַכְזָרִית וְחוֹטֶבֶת נִתְּנָה,</p>
<p>וְסוֹפוֹ שֶׁל סִפּוּר, עַל הַיֶּלֶד, חָזַר</p>
<p>לְבֵית אֲבוֹתָיו – כְּהָיֹה לֹא הָיָה.</p>
</blockquote>
<blockquote>
<p>אוֹתָם יְעָרוֹת נְטוּעֵי הַיַּלְדוּת</p>
<p>נֶעֶתְקוּ וְנִשְּׂאוּ כִבְרוּחַ סוּפָה;</p>
<p>עוֹלִים וְצוֹמְחִים בִּמְקוֹמָם אִילָנוֹת</p>
<p>אֲחֵרִים וְזָרִים, מְטִילֵי צֵל זְוָעָה.</p>
</blockquote>
<blockquote>
<p>יְעָרוֹת אֲפֵלִים נְטוּעִים עַל גְּבוּלוֹת,</p>
<p>עֵצִים נִשָּׂאִים וּגְבוֹהִים כִּתְלִיּוֹת,</p>
<p>וְעַל עַנְפֵיהֶם כִּפְגָּרִים שֶׁהוּקְעוּ</p>
<p>נִשְׁמוֹת אַגָּדוֹת מִיָּמִים שֶׁעָבְרוּ.</p>
</blockquote>
<blockquote>
<p>תְּלוּיוֹת וְנָעוֹת בְּמַשַּׁב סְעָרָה</p>
<p>גּוּפוֹת הַפְּלָאִים נִרְצְחוּ עַד כָּלָה,</p>
<p>וּלְאֹרֶךְ שְׁבִילִים, בֵּין טוּרֵי מְכַשֵּׁפוֹת</p>
<p>מוּבָלִים, נִדְחָפִים, תּוֹעִים תִּינוֹקוֹת…</p>
</blockquote>
<p><strong>– – – – – –</strong></p>
<p><strong>–– – – – –</strong></p>
<blockquote>
<p>תְּלוּיוֹת וְנָעוֹת בְּמַשַּׁב סְעָרָה</p>
<p>גּוּפוֹת קָדָשִׁים נִרְצְחוּ עַד כָּלָה,</p>
<p>וּלְאֹרֶךְ שְׁבִילִים, בֵּין טוּרֵי מְכַשֵּׁפוֹת</p>
<p>מֻשְׁלָכִים, עֲזוּבִים, תּוֹעִים תִּינוֹקוֹת.</p>
</blockquote>
<blockquote>
<p>רוּחַ זַעַם וּסְתָו מְיַלֶּלֶת מֵעָל,</p>
<p>הַפַּחַד דּוֹפֵק וּמְלַחֵךְ מֵאָחוֹר,</p>
<p>זְרוֹעוֹת שְׂעִירוֹת מִתְמַשְּׁכוֹת מִצְּדָדִים,</p>
<p>וּפוֹעֵר לִקְרָאתָם אֶת לוֹעוֹ הַמָּגוֹר.</p>
</blockquote>
<blockquote>
<p>יְדֵי תִינוֹקוֹת מַרְחִיבוֹת עֲנָפִים,</p>
<p>נִדְקָרוֹת עַד זוֹב דָּם בְּבַקְשָׁן מְסִלָּה,</p>
<p>רוֹחֵשׁ וְרוֹעֵשׁ וְרוֹעֵם לֵיל הַנְּדֹד</p>
<p>מֵעַל לְרָאשֵׁי פְּעוּטוֹת בִּילָלָה…</p>
</blockquote>
<blockquote>
<p>קוֹפְאִים פַּחֲדֵי הָאֵימָה הִזְדַּקְּפוּ</p>
<p>מִכָּל סִפּוּרֵי אִמָּהוֹת וְסָבוֹת,</p>
<p>וְאוֹרְבִים זוֹמְמִים בֵּין סִתְרֵי גְזָעִים</p>
<p>לְרַגְלֵי הַנִּשְׁבִּים אֶל לְבַב יְעָרוֹת.</p>
</blockquote>
<blockquote>
<p>נִשְׁבּוּ אָב וָאֵם בַּמֶּרְחָק הָאָפֵל</p>
<p>וְהָרוּחַ טָרַף אֶת עַרְשָׂם הַחַמָּה…</p>
<p>כָּל נֵפֶץ עָנָף וְרִשְׁרוּשׁ יַחֲרִיד</p>
<p>הַגּוּפוֹת הַקְּטַנִּים שֶׁקָּפְאוּ בְאֵימָה…</p>
</blockquote>
<blockquote>
<p>אַיֵּכֶן, הָהּ, אַיֵּכֶן אַגָּדוֹת נִשְׁכְּחוּ</p>
<p>אַיֵּכֶם סִפּוּרֵי נִפְלָאוֹת וְנִסִּים,</p>
<p>עַד מָתַי תֶּחֱשִׁי יַד קוֹסֶמֶת טוֹבָה,</p>
<p>אַיֶּךָּ זִיו פֶּלֶא שֶׁל אַנְדֶּרְסֶן, גְּרִים?..</p>
</blockquote>
<p><strong>*</strong></p>
<blockquote>
<p>יֶשְׁנָם יְעָרוֹת אֵי מֵעֵבֶר לַגְּבוּל</p>
<p>רְחוֹקִים, עֲבֻתִּים, כִּבְדֵי צֵל וְדִמְעָה,</p>
<p>וְאֶל חֶשְׁכָתָם תִּינוֹקוֹת מֻשְׁלָכִים</p>
<p>לִתְעוֹת עַל חָרְבוֹת כָּל “הָיֹה” וְ“הָיָה”…</p>
</blockquote>
<blockquote>
</blockquote>
<p>סוף נובמבר 1938</p>
<div class="footnotes">
<hr/>
<ol>
<li id="fn:1">
<p>הַגָּדַת יְעָרוֹת: משיר זה מאחרי הקוים המרוסקים)
הושמט כאן ע“י המביא־לדפוס קטע בן 5 בתים, לגבי נוסחו הראשון של השיר,
כפי שבא בקובץ ”בציר“ תרצ”ט. בדעת המשוררת היה להשמיט קטע זה כאשר
תשוּב ותכנס את שיריה. <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42770">https://benyehuda.org/read/42770</a></div></body>