<h1>נֹכַח שֶׁמֶשׁ</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לַעֲצֹם אֶת הָעֵינַיִם נֹכַח שֶׁמֶשׁ,</p>
<p>לִסְגֹּר אוֹתָן הֵיטֵב לְבַל יַחְדֹּר</p>
<p>אֲלֵיהֶן נוּגוֹת וְנִפְחָדוֹת</p>
<p>זֶה צַהַל הַקַּרְנַיִם וְזוֹ שִׁפְעַת הָאוֹר.</p>
</blockquote>
<blockquote>
<p>לְעָצְמָן הֵיטֵב וְלִלְחשׁ עִקֶּשֶׁת:</p>
<p>אֵין זוֹ שֶׁמֶשׁ כְּלָל, הָהּ, אֵין זוֹ כְלָל חַמָּה!</p>
<p>זֶה אַךְ נִצְנוּץ חִוֵּר בִּקְצֵה הַשַּׁחַק,</p>
<p>זֶה רַק כּוֹכָב רוֹמֵז מֵאֲפֵלָה…</p>
</blockquote>
<blockquote>
<p>עֲצוּמוֹת, כְּלֹא רוֹאוֹת הֵן הָעֵינַיִם,</p>
<p>אַךְ אָדֹם הַכֹּל בְּעַפְעַפֵּי הַסְּגוֹר;</p>
<p>וּמִבְּלִי לִרְאוֹת אֶל נְכוֹנָה יָדַעְתִּי –</p>
<p>הוֹלֵךְ כַּאן וְנִשְׂרָף עוֹלָם בִּבְרַק הָאוֹר.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42706">https://benyehuda.org/read/42706</a></div></body>