<h1>זֶה הוֹלֵךְ וְנִמְשָׁךְ...</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>זֶה הוֹלֵךְ וְנִמְשָׁךְ,</p>
<p>זֶה הוֹלֵךְ וּמוֹסִיף</p>
<p>לַעֲכֹר אֶת הַלֵּב,</p>
<p>לְהַרְתִּיחַ הַדָּם.</p>
<p>עוֹד טֶרֶם נִשְׁכַּח</p>
<p>הַיָּגוֹן הַמַּכְאִיב,</p>
<p>הַמָּצוֹק הַצּוֹרֵב</p>
<p>עֲדַיִן לֹא תָם.</p>
</blockquote>
<blockquote>
<p>עוֹד לוֹחֵשׁ כָּל מַבָּט</p>
<p>כְּגַחֶלֶת וְרֻדָּה,</p>
<p>עוֹד כָּל צַעַד רָחוֹק</p>
<p>מְנַגֵּן בַּדְּמָמָה,</p>
<p>עוֹד רוֹעֶדֶת הַיָּד</p>
<p>לַמַּגָּע הַמְיֻדָּע</p>
<p>מִגִּיל וּמִשְּׂחוֹק</p>
<p>וּמִטַּל נֶחָמָה.</p>
</blockquote>
<blockquote>
<p>עוֹד מוֹסִיף וְרוֹדֵף</p>
<p>זֶה הַשֵּׁם, זֶה הַצֵּל;</p>
<p>עוֹד כִּתְמוֹל וְשִׁלְשׁוֹם</p>
<p>לֹא חָלַף, לֹא נָדַם</p>
</blockquote>
<blockquote>
<p>זֶה הַגִּיל, זֶה הַכְּאֵב,</p>
<p>עִם חֲלוֹם שֶׁבַּלֵּיל,</p>
<p>עִם הִרְהוּר שֶׁבַּיּוֹם –</p>
<p>עֲדַיִן לֹא תָם.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42710">https://benyehuda.org/read/42710</a></div></body>