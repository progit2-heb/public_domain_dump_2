<h1>עוֹבֵר־אֹרַח</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בֹּקֶר שׁוֹמֵם,</p>
<p>וּדְפִיקָה עַל דַּלְתִּי.</p>
<p>עוֹבֵר־אֹרַח צָמֵא</p>
<p>פָּקַד בִּקְתָּתִי.</p>
</blockquote>
<blockquote>
<p>צְעָדָיו הַדָּוִים</p>
<p>גִּילוּ הַמִּשְׁעוֹל,</p>
<p>בִּכְסוּת עֲשָׂבִים</p>
<p>שֶׁהִפְרִיאוּ לִגְדֹל.</p>
</blockquote>
<blockquote>
<p>וְהַיָּד הִסְסָה,</p>
<p>וְשָׁאַל הַמַּבָּט</p>
<p>לֶחֶם פְּרוּסָה,</p>
<p>מַיִם מְעָט.</p>
</blockquote>
<blockquote>
<p>פִּהֵק מְזָוִי</p>
<p>בְּרֵיקוּת מַדָּפָיו;</p>
<p>פָּנָיו הֶחְבִּיא</p>
<p>כַּדִּי שֶׁחָרָב.</p>
</blockquote>
<blockquote>
<p>הֵצִיצָה חַמָה</p>
<p>סַקְרָנִית בַּחַלּוֹן,</p>
<p>הַבְּאֵר בִּדְמָָמָה</p>
<p>הֵנִיעָה קִילוֹן.</p>
</blockquote>
<blockquote>
<p>שָׁלּחָה הַחֲמָּה</p>
<p>מַגָּעָהּ מַכֻשָּׁף</p>
<p>וְכִכָּר שׁחַמְחַמָּה</p>
<p>נִתְחָיְּכָה עַל מַדָּף.</p>
</blockquote>
<blockquote>
<p>וְכוס מְבֻיֶּשֶׁת</p>
<p>מֵי־בְּדֹלַח מְלֵאָה,</p>
<p>הִצְּנִיעָה לֶגֶשֶׁת</p>
<p>לַיָּד הַלֵּאָה.</p>
</blockquote>
<blockquote>
<p>קָם הֵלֶךְ לָלֶכת</p>
<p>דַרְכּוֹ הַבּדוּדָה,</p>
<p>עַל הַמַּיִם, הַלֶחֶם</p>
<p>בֵּרַךְ וְהוֹדָה.</p>
</blockquote>
<blockquote>
<p>שָׂרְדָה מִתְנַפְנֶפֶת</p>
<p>הַדֶלֶת פְּתוּחָה</p>
<p>מוּל רוּחַ זוֹקֶפֶת</p>
<p>בִּקְתָּה שְׁחוּחָה.</p>
</blockquote>
<blockquote>
<p>כְּדֶגֶל זוֹרֵחַ</p>
<p>בְּצַהַל הֶחָג.</p>
<p>מוּל בָּא וְאוֹרֵחַ</p>
<p>מִנֶּכֶר מֶרְחָק.</p>
</blockquote>
<blockquote>
<p>וְלֶחֶם בְּשֶׁפַע</p>
<p>וּמַיִם − בְּרָכָה,</p>
<p>עַל צִירָה מִתְנַפְנָפֶת</p>
<p>דַלְתִּי הַפְּתוּחָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42840">https://benyehuda.org/read/42840</a></div></body>