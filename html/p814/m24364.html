<h1>חַג</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>חַג לָנוּ גָדוֹל,</p>
<p>גִּיל וּרְנָנָה –</p>
<p>הַיּוֹם מָלְאוּ לִגְבַת</p>
<p>אַחַת־עֶשְׂרֵה שָׁנָה.</p>
</blockquote>
<blockquote>
<p>הֲתֵדְעוּ, כִּי פַּעַם,</p>
<p>כְּשֶׁגְּבַת הָיְתָה קְטַנָּה,</p>
<p>כְּשֶׁגְּבַת הָיְתָה תִּינוֹקֶת –</p>
<p>בָּהּ לֹא הָיְתָה גִנָּה?</p>
</blockquote>
<blockquote>
<p>לֹא הָיוּ פְּרָחִים בָּהּ,</p>
<p>לֹא הָיוּ תְּבוּאוֹת,</p>
<p>וְגַם כַּרְמֵי הַגֶּפֶן</p>
<p>לֹא הָיוּ אָז עוֹד.</p>
</blockquote>
<blockquote>
<p>רַק הָיוּ שָׁמַיִם,</p>
<p>וְהָיְתָה שְׁמָמָה,</p>
<p>וְצָמְחוּ קוֹצִים פֹּה</p>
<p>עַל פְּנֵי הָאֲדָמָה.</p>
</blockquote>
<blockquote>
<p>וְעַכְשָׁו הַבִּיטוּ!</p>
<p>גְּבַת כָּל־כָּךְ יָפְתָה.</p>
<p>כְּבָר צָמְחוּ צַמּוֹת לָהּ –</p>
<p>כְּבָר קָמָה נָבְטָה!</p>
</blockquote>
<blockquote>
<p>בַּצַּמּוֹת – סְרָטִים לָהּ,</p>
<p>תְּכֵלֶת וְאָדֹם, –</p>
<p>זִיו פְּרָחִים זוֹרֵחַ</p>
<p>בָּהּ לְאוֹר הַיּוֹם.</p>
</blockquote>
<blockquote>
<p>וּבָתִּים בָּהּ קָמוּ,</p>
<p>וּפוֹרְחִים שָׂדוֹת,</p>
<p>יֵשׁ פָּרוֹת בָּרֶפֶת,</p>
<p>וּבַלּוּל עוֹפוֹת.</p>
</blockquote>
<blockquote>
<p>וְעַכְשָׁו, הַבִּיטוּ,</p>
<p>גְּבַת גָּדְלָה כָּל כָּךְ –</p>
<p>הָבָה וְנָשִׁירָה,</p>
<p>הָבָה וְנִשְׂמַח!</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24364">https://benyehuda.org/read/24364</a></div></body>