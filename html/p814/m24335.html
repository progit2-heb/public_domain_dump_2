<h1>לְאִמָּא יֵשׁ יֶלֶד</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לְאִמָּא יֵשׁ יֶלֶד קָטָן,</p>
<p>תְּכֹל־עַיִן וּבְהִיר־תַּלְתַּלִּים,</p>
<p>וְהַיֶּלֶד שֶׁל אִמָּא חוֹלֶה</p>
<p>וְשׁוֹכֵב בְּבֵית־הַחוֹלִים.</p>
</blockquote>
<blockquote>
<p>הַיֶּלֶד שֶׁל אִמָּא שׁוֹכֵב</p>
<p>סָגוּר בְּחַדְרֵי חֲדָרִים;</p>
<p>כָּל־כָּךְ הַרְבֵּה דְלָתוֹת</p>
<p>שָׁם סוֹבְבוֹת עַל צִירִים.</p>
</blockquote>
<blockquote>
<p>לְאִמָּא יֵשׁ יֶלֶד קָטָן,</p>
<p>אַךְ לִקְרֹא כְּבָר יוֹדֵעַ הַכֹּל,</p>
<p>וְהִיא לוֹ כּוֹתֶבֶת מִכְתָּב</p>
<p>בִּכְתָב בָּרוּר וְעָגֹל:</p>
</blockquote>
<blockquote>
<p>"אֲנַחְנוּ, כֻּלָּנוּ, כֻּלָּנוּ</p>
<p>אוֹהֲבִים אוֹתְךָ כָּל־כָּךְ,</p>
<p>וּמִתְגַּעְגְּעִים עָלֶיךָ</p>
<p>אַבָּא אֲנִי וְהָאָח.</p>
</blockquote>
<blockquote>
<p>וְשָׁלוֹם לְךָ מִן הַלּוּל,</p>
<p>וְשָׁלוֹם לְךָ מִן הַגָּן,</p>
<p>וּמִן הַכֶּלֶב שָׁלוֹם,</p>
<p>וּמִן הֶחָתוּל הַקָּטָן"</p>
</blockquote>
<blockquote>
<p>לְאִמָּא יֵשׁ יֶלֶד חָבִיב,</p>
<p>בְּהִיר־עַיִן וּזְהוּב־תַּלְתַּלִּים,</p>
<p>וְהַיֶּלֶד שֶׁל אִמָּא חוֹלֶה</p>
<p>וְשׁוֹכֵב בְּבֵית־הַחוֹלִים.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24335">https://benyehuda.org/read/24335</a></div></body>