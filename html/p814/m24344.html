<h1>דְּרוֹרִים</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כִּי אָכַלְתִּי מִפִּתִּי,</p>
<p>נָשְׁרוּ הַפֵּרוּרִים.</p>
<p>מִיָּד קָפְצוּ, מִיָּד קָרְבוּ</p>
<p>שְׁלֹשָׁה דְּרוֹרִים.</p>
</blockquote>
<blockquote>
<p>אֶחָד לִקֵּט הַפֵּרוּרִים</p>
<p>אֶצְלִי מִן הַסַּנְדָּל,</p>
<p>לִקֵּט־לִקֵּט לוֹ דֵי שָׂבְעוֹ</p>
<p>וְהִתְעוֹפֵף אֶל עָל.</p>
</blockquote>
<blockquote>
<p>קָרַב מִיָּד הַשֵּׁנִי,</p>
<p>תָּפַס פֵּרוּר שָׁמֵן,</p>
<p>וְעָף וְטָס מְהִיר־כָּנָף</p>
<p>לַהֲבִיאוֹ לַקֵּן.</p>
</blockquote>
<blockquote>
<p>רַק הַשְּׁלִישִׁי, רַק הַשְּׁלִישִׁי</p>
<p>פָּחַד לְהִתְקָרֵב,</p>
<p>הִבִּיט בַּלָּאט בַּפֵּרוּרִים,</p>
<p>הִבִּיט בָּהֶם רָעֵב.</p>
</blockquote>
<blockquote>
<p>הִגַּשְׁתִּי לוֹ פֵּרוּר אֶחָד,</p>
<p>הִגַּשְׁתִּי לוֹ שֵׁנִי:</p>
<p>"בּוֹא נָא, בּוֹא מַהֵר וְקַח,</p>
<p>בּוֹאָה, טִפְּשׁוֹנִי.</p>
</blockquote>
<blockquote>
<p>קָפַץ הַצִּדָּה אָז הַדְּרוֹר,</p>
<p>מַרְעִיד מִפַּחַד רַב,</p>
<p>פִתְאֹם נָשָׂא כְּנָפוֹ קַלָּה,</p>
<p>וְלֹא חָזַר, לֹא שָׁב.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24344">https://benyehuda.org/read/24344</a></div></body>