<h1>בָּצִיר</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<p><a class="footnote" href="#fn:1" id="fnref:1" title="see footnote"><sup>1</sup></a></p>
<blockquote>
</blockquote>
<blockquote>
<p>בָּצִיר! בָּצִיר!</p>
<p>הַטֶּנֶא אֶל הַיָּד</p>
<p>וּמַזְמֵרָה זְרִיזָה,</p>
<p>וְכֹה בְּטוּחוֹת אֶצְעַד</p>
<p>בֵּין שׁוּרוֹת כַּרְמִי.</p>
<p>הַגְּפָנִים</p>
<p>כּוֹרְעוֹת</p>
<p>כְּאִלּוּ בֶרֶךְ לְפָנָי,</p>
<p>וּמִיקַר שִׁפְעָן</p>
<p>מַשִּׁירוֹת לְמוֹ יָדָי.</p>
<p>צוֹנְחִים הָאֶשְׁכֹּלוֹת</p>
<p>אֱלֵי טַנְאִי</p>
<p>שְׁקֵטִים, שְׂבֵעִים מְלֵאִים</p>
<p>כְּמִי –</p>
<p>אֲשֶׁר חוֹבוֹ מִלֵּא כְּבָר בְּחַיָּיו,</p>
<p>כְּמִי –</p>
<p>אֲשֶׁר גְּמוּלוֹ רָאָה</p>
<p>בְּמוֹ עֵינָיו.</p>
</blockquote>
<blockquote>
<p>כְּאִלּוּ –</p>
<p>נְשִׁימַת־בֹּקֶר עֲצוּרָה</p>
<p>נָשְׁבָה עַל הַגְּפָנִים,</p>
<p>וְעָטוּ הָאֶשְׁכֹּלוֹת</p>
<p>עַרְפִלִּים.</p>
<p>כְּאִלּוּ –</p>
<p>נֹגַהּ הַיָּרֵחַ הַחִוֵּר</p>
<p>הִשְׁקָה הָעֲנָבִים,</p>
<p>וְהִכְסִיפוּ</p>
<p>מַחֲוִירִים.</p>
<p>כְּאִלּוּ –</p>
<p>אוֹר הַשֶּׁמֶשׁ הַלּוֹהֵט</p>
<p>הִדְלִיק פִּתְאֹם אֶת כָּל כַּרְמִי,</p>
<p>וְחִיְּכוּ הָאֶשְׁכֹּלוֹת</p>
<p>לִקְרָאתִי…</p>
</blockquote>
<blockquote>
<p>אִסְפִי בִּצְרִי,</p>
<p>יָדִי,</p>
<p>אֱלֵי הַטֶּנֶא הָעוֹרֵג,</p>
<p>אֱלֵי הַטֶּנֶא זֶה הָרֵיק</p>
<p>שָׁנָה תְמִימָה.</p>
<p>זִמְרִי בְגִיל מַזְמֵרָתִי,</p>
<p>מִזֶּה הָעשֶׁר הַבָּהִיר,</p>
<p>מִזֶּה הַשֶּׁפַע הַמַּזְהִיר –</p>
<p>בָּצִיר! בָּצִיר!</p>
</blockquote>
<div class="footnotes">
<hr/>
<ol>
<li id="fn:1">
<p>בָּצִיר: לשיר חוּברה מנגינה ע"י שלום  פוסטולסקי. <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42738">https://benyehuda.org/read/42738</a></div></body>