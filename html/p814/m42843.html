<h1>מוֹדָה אֲנִי</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<p><a class="footnote" href="#fn:1" id="fnref:1" title="see footnote"><sup>1</sup></a></p>
<h2>א</h2>
<blockquote>
<p>מוֹדָה אֲנִי לְפָנֶיךָ</p>
<p>עַל רִבּוּעַ הַתְּכוֹל בַּחַלּוֹן,</p>
<p>עַל אָמִיר יְרַקְרַק בּוֹ יָנוּעַ,</p>
<p>עַל קוֹל הַצִּפּוֹר עוֹד יָרֹן.</p>
<p>מוֹדָה אֲנִי כִּי הִגְדַּלְתָּ</p>
<p>חַסְדְּךָ עִמָּדִי,</p>
<p>וְטִפָּה זְעִירָה עוֹד הוֹתַרְתָּ</p>
<p>אַחַת בְּכַדִּי.</p>
<p>מוֹדָה אֲנִי לְפָנֶיךָ,</p>
<p>אֲבִי הַבְּרִיאָה,</p>
<p>יוֹם יוֹם בָּרוּךְ תִּהְיֶה לִי</p>
<p>וְשָׁעָה שָׁעָה.</p>
</blockquote>
<h2>ב</h2>
<blockquote>
<p>לֹא אָבוֹא בִּתְלוּנָה עָלֶיךָ</p>
<p>אַף לֹא אֵבְךְ בַּחֲשָׁאי,</p>
<p>כָּל הַבָּא לִי עַתָּה מִיָדֶיךָ</p>
<p>אֶנְצֹר כְּשַׁי.</p>
</blockquote>
<blockquote>
<p>אַל זְרִיחָה חֲדָשָׁה תְּקַדְּמֵנִי</p>
<p>כָּל כּוֹכַב מְרוֹמִים שֶׁנִּדְלַק</p>
<p>כָּשְׁחִילָה עַל חוּט הָעַצֶּבֶת</p>
<p>לְתִפְאֶרֶת עֲנַק.</p>
</blockquote>
<blockquote>
<p>בְּבוֹא שַׁעְתִּי כִּי אַפְלִיגָה</p>
<p>אִתִּי לֹא אֶטֹּלָה דָבָר.</p>
<p>אַחֲרוֹן צְעָדַי לִי יַגִּיהַּ</p>
<p>עֲנָק הַמַּרְאוֹת עַל צַוָּאר.</p>
</blockquote>
<h2>ג</h2>
<blockquote>
<p>בָּרוּךְ מִיָמִים תִּהְיֶה לִי,</p>
<p>יוֹמִי הֱחָדָשׁ,</p>
<p>הֱיֵה לִי בַָּרוּךְ עַל הַשֶּׁמֶשׁ,</p>
<p>בָּרוּךְ וּמְקֻדָּשׁ.</p>
<p>עוֹד צוֹחֲקִים יַלְדֵי חֶמֶד</p>
<p>עַל פְּנֵי שְׁבִילֶיךָ אוֹרִים,</p>
<p>עוֹד מִתְרוֹנֶנֶת נִפְעֶמֶת</p>
<p>תְפִלַּת צִפֳּרִים.</p>
<p>עוֹד אֶבְרָתִי מְקֻצֶּצֶת</p>
<p>בַּלָּאט מַרְתִּיעָה,</p>
<p>עוֹד דִּמְעָתִי מִתְנוֹצֶצֶת</p>
<p>בְּזִיו הַשְׁקִיעָה.</p>
</blockquote>
<h2>ד</h2>
<blockquote>
<p>אַךְ לְבֵנָה אַחַת</p>
<p>לוּ עוֹד נִתַּן הַנֵּחַ</p>
<p>עִם רֶדֶת צֵל.</p>
<p>אַךְ רָז אֶחָד</p>
<p>לוּ עוֹד לְפַעֲנֵחַ</p>
<p>בְּטֶרֶם לֵיל.</p>
</blockquote>
<blockquote>
<p>אַךְ נְשִׁיקָה אַחַת</p>
<p>לוּ עוֹד לְהַעְתִּיר</p>
<p>עַל רֹאשׁ הַבֵּן.</p>
<p>אַךְ צְלִיל אֶחָד</p>
<p>לוּ עוֹד הֵכִיל הַשִּׁיר…</p>
<p>אָמֵן!</p>
</blockquote>
<p>גבת, תש"ז</p>
<div class="footnotes">
<hr/>
<ol>
<li id="fn:1">
<p>מוֹדָה אֲנִי: נכתב בשלהי 1946. פוּרסם מתוך העזבון  ב“מבפנים”, כרך ט"ו, פברואר 1951. <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42843">https://benyehuda.org/read/42843</a></div></body>