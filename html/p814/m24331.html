<h1>אֲנִי וְהַצֵּל</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>פֹּה יוֹשֵׁב אָנֹכִי,</p>
<p>וְשָׁם יוֹשֵׁב הַצֵּל.</p>
<p>מוֹרִיד אָנֹכִי אֶצְבַּע –</p>
<p>הִנֵּה הוּא נוֹפֵל!</p>
<p>הֲרִימוֹתִי אֶצְבַּע,</p>
<p>כַּמִּגְדָּל הָרָם –</p>
<p>נָא, הַבִּיטוּ הֵנָּה,</p>
<p>גַּם הַצֵּל כְּבָר קָם.</p>
<p>הֲרִימוֹתִי שְׁתַּיִם,</p>
<p>שְׁתֵּי אֶצְבְּעוֹתַי –</p>
<p>עַל הַקִּיר מוֹפִיעַ</p>
<p>רֹאשׁ שֶׁל בַּעַל־חַי.</p>
<p>זֶהוּ רֹאשׁ שֶׁל עֵז,</p>
<p>וְאוּלַי חֲמוֹר?</p>
<p>לֹא אֵדַע עַצְמִי</p>
<p>בְּבִטְחָה לֵאמֹר.</p>
<p>יַד שְׁנִיָּה הֵרַמְתִּי</p>
<p>וּפָשַׂקְתִּי זֶרֶת –</p>
<p>שׁוּר! פָּרָה אֶת פִּיהָ</p>
<p>פּוֹתַחַת וְסוֹגֶרֶת.</p>
</blockquote>
<blockquote>
<p>פֹּה יוֹשֵׁב אָנֹכִי,</p>
<p>וְשָׁם יוֹשֵׁב הַצֵּל.</p>
<p>עִם יָדִי הוּא קָם,</p>
<p>עִם יָדִי נוֹפֵל.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24331">https://benyehuda.org/read/24331</a></div></body>