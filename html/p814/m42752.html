<h1>לָאֶחָד</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מַתַּת יַד טֶבַע מְפֹאָר וְאַכְזָרִי,</p>
<p>מַתַּת יַד טֶבַע הַמַּפְלָה בֵין אֲרָצוֹת לַאֲרָצוֹת:</p>
<p>לָאַחַת – גַּם רֶנֶן שֶׁל פְּלָגִים, גַּם צֵל שֶׁל יְעָרוֹת,</p>
<p>וְגַם צִנַּת לֵילוֹת וְגַם חֶלְקַת דְּשָׁאִים,</p>
<p>וְלַשְּׁנִיָּה – קְשִׁי סֶלַע וּמִדְבָּר, הָרִים קֵרְחִים וָחוֹל</p>
<p>וְזַעַם שֶׁל רוּחוֹת כּוֹוִים אוֹ מַקְפִּיאִים.</p>
</blockquote>
<blockquote>
<p>מַתַּת יַד טֶבַע וְגוֹרָל נָדִיב וְגַם כִּילַי,</p>
<p>מַתַּת יַד טֶבַע בֵּין אָדָם לַחֲבֵרוֹ מַפְלֶה:</p>
<p>לָאֶחָד – חֶלְקַת שָׂדוֹת פְּתוּחָה וְיָד פּוֹתַחַת תֶּלֶם,</p>
<p>וְזֹהַר אֳפָקִים עַל פְּנֵי לִילַךְ גְּבָעוֹת,</p>
<p>וְצַהַל הַשָּׁתִיל פּוֹרֵץ מִשְּׁחוֹר הָרֶגֶב,</p>
<p>וְזֶמֶר פְּרִי נִתָּק כָּבֵד מַעַל בַּדּוֹ – – –</p>
<p>וְלַשֵּׁנִי – כְּתָלִים צָרִים, סוֹגְרִים וַעֲגוּמִים,</p>
<p>תָּמִיד אוֹתָם כְּתָלִים, נוֹשְׂאֵי אוֹתָהּ עַצֶּבֶת…</p>
</blockquote>
<blockquote>
<p>לָאֶחָד – צַפּוֹת לְגִיל קָצִיר עַתִּיר זָהָב וְרֶנֶן,</p>
<p>שָׁזֹף בָּעַיִן מֶרְחַקִּים עִם שַׁחַר וְעִם עֶרֶב</p>
<p>וְהִשָּׁזֵף מִלַּהַט שֶׁמֶשׁ וּמִצְּרִיבַת קָדִים,</p>
<p>וְלַשֵּׁנִי – – –</p>
</blockquote>
<blockquote>
<p>בְּשַׂק חִטִּים מָלֵא, שָׂבֵעַ וּמְפֻטָּם</p>
<p>אֶת רֵיחַ הַזְּרִיעָה וְהַקָּצִיר הָרֵחַ,</p>
<p>כְּצוּד מִפִּי קוּנְכִית סְתוּמָה וּמְסֻגֶּרֶת</p>
<p>הֵד דְּכִי גַלֵּי הַיָּם זָרִים וּרְחוֹקִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42752">https://benyehuda.org/read/42752</a></div></body>