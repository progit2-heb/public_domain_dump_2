<h1>הִלֵּל הַמְחַלֵּל</h1>
פניה ברגשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שְׁכֵנִי הַקָּטָן, זֶה הִלֵּל,</p>
<p>קִבֵּל חָלִיל מִדּוֹדוֹ,</p>
<p>וּמִיָּד הִתְחִיל לְחַלֵּל:</p>
<p>"דּוֹ, “דּוֹ”.</p>
</blockquote>
<blockquote>
<p>אֵין לְהִלֵּל עוֹד מוֹרֶה –</p>
<p>וְהוּא מְחַלֵּל כְּבָר:</p>
<p>“רֶה”.</p>
</blockquote>
<blockquote>
<p>וְטֶרֶם יָדַע מָה וּמִי,</p>
<p>הִמְשִׁיךְ וְחִלֵּל</p>
<p>אֶת הַ“מִי”.</p>
</blockquote>
<blockquote>
<p>וּמִיָּד הוֹסִיף הוֹסָפָה,</p>
<p>וְחִלֵּל בֶּחָלִיל שֶׁלוֹ</p>
<p>“פָה”.</p>
</blockquote>
<blockquote>
<p>וְהִגְבִּיר וְהִגְבִּיהַ הַקּוֹל –</p>
<p>“סוֹל”.</p>
<p>וְהֶרִיעַ, גָּבַהּ וְעָלָה –</p>
<p>“לָה”.</p>
<p>וּבַסּוֹף הִגִּיעַ לַשִּׂיא –</p>
<p>“סִי”.</p>
</blockquote>
<blockquote>
<p>שְׁכֵנִי הַקָּטָן, זֶה הִלֵּל,</p>
<p>יוֹדֵעַ אֶת סוֹד הַצְּלִילִים,</p>
<p>וְיִהְיֶה מְנַגֵּן לְהַלֵּל,</p>
<p>מְנַגֵּן לְהַפְלִיא!</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24332">https://benyehuda.org/read/24332</a></div></body>