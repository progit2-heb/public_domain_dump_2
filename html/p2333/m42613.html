<h1>הוֹי הוֹי גִּבּוֹרִים</h1>
אברהם ברוך מני
<body align="right" dir="rtl"><div align="right" dir="rtl"><!DOCTYPE html>
<body>
<p>איזהו גבור? הכובש את יצרו</p>
<blockquote>
<p>הוֹי הוֹי גִּבּוֹרִים אַבִּירֵי כֹּחַ</p>
<p>לִפְנֵי חַרְבְּכֶם אֲרָזִים חוֹחַ</p>
<p>לָכֶם חֲנִית אֵשׁ תִּקְדַח קָדוֹחַ</p>
<p>שִׁרְיוֹן וְכוֹבַע יַפִּילוּ פַחַד</p>
<p>אֵימָה גַם רַעַד הִנָּמוֹ יַחַד.</p>
<p>חִצֵּי קֶשֶׁת כַּבָּרָק עוֹפָפוּ</p>
<p>עַמּוּדֵי חַיִּים בָּמוֹ רוֹפָפוּ</p>
<p>כִּידוֹן וְרֹמַח מֵזַח שָׁאָפוּ</p>
<p>בִּימִינָם עֹז, גַּם נַפְשָׁם לֹא תֵלַהּ</p>
<p>אֹמֶץ אִתָּם, חֹסֶן אִתָּם, סֶלָה.</p>
<p>הוֹי אֵיכָה זֹאת עֲלֵיכֶם עוֹבֶרֶת</p>
<p>רַכָּה גַם עֲנֻגָּה הִיא גוֹבֶרֶת</p>
<p>הוֹי אֵיךְ לֵב שַׁחַל עַלְמָה שׁוֹבֶרֶת</p>
<p>אֵיךְ תֶּמֶס יַהֲלֹךְ מִפָּנֶיהָ</p>
<p>גַּם יִפֹּל שָׁדוּד לִפְנֵי רַגְלֶיהָ.</p>
<p>אָכֵן אֱמֶת נַפְשִׁי לִי אוֹמֶרֶת</p>
<p>לֹא לָכֶם הַלֵּל גַּם תֵּת תִּפְאֶרֶת</p>
<p>אִם אַךְ רַבַּת הַחֵן אֶתְכֶם קוֹשֶׁרֶת</p>
<p>לֹא לָכֶם עֹז כִּי אַךְ תְּפֹשׂ קֶשֶׁת</p>
<p>אִם כֹּה אִשָּׁה תִפְרֹשׂ לָכֶם רֶשֶׁת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42613">https://benyehuda.org/read/42613</a></div></body>