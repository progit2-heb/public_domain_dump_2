<h1>הוֹי הֲדַר</h1>
אברהם ברוך מני
<body align="right" dir="rtl"><div align="right" dir="rtl"><!DOCTYPE html>
<body>
<p>על לקוי ירח</p>
<blockquote>
</blockquote>
<blockquote>
<p>הוֹי הֲדַר כּוֹכְבֵי שַׁחַק, הוֹי יָרֵחַ!</p>
<p>לָמָּה זֶה קוֹדֵר תֵּלֵךְ וְלֹא זוֹרֵחַ?</p>
<p>וְעֵת בְּמוֹ אוֹרָה תִּסֹּל דֶּרֶךְ, מַדּוּעַ</p>
<p>בְּחֶשְׁכַת אֹפֶל מֻכֶּה הִנְּךָ, נָגוּעַ?</p>
</blockquote>
<blockquote>
<p>הֲזֹאת בֶּן חֲלוֹף הֲזֹאת לֹא יָדַעְתָּ</p>
<p>כִּי אַדְמַת אֶרֶץ לְמָסָךְ אַחַת הָיָתָה</p>
<p>עַל כֵּן פְּנֵי דוֹדִי שֶׁמֶשׁ לֹא רָאִיתִי</p>
<p>עַל כֵּן עֲלָטָה כְּמוֹ מְעִיל עָטִיתִי.</p>
</blockquote>
<blockquote>
<p>אֲהָהּ הַעַל זֹאת קָרָה לָךְ כָּל אֵלֶּה</p>
<p>הֲגַם צְבָא מַעְלָה תַּךְ תְּשׁוּקָה, הוֹי פֶּלֶא!</p>
<p>הֲגַם שָׁמָּה תִמְשֹׁל בְּעֹז יָדֶיהָ</p>
<p>תַּכֶּה וְלֹא תַחְמֹל הַעַזָה פָנֶיהָ.</p>
</blockquote>
<blockquote>
<p>הָהּ, לְבָבִי, בָּזֹאת הָקֵם לִדְמָמָה סַעַר</p>
<p>אַךְ בָּזֹאת קַח נֹחַם כִּי שָׂב יָשִׁישׁ וָנַעַר</p>
<p>אֵין אֲשֶׁר בְּחֵץ תְשׁוּקָה נַפְשׁוֹ לֹא חָלָה</p>
<p>כִּי יִקֶּשׁ עָרְפָּהּ יַחַד לְכֻלָּם סֶלָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42559">https://benyehuda.org/read/42559</a></div></body>