<h1>הַס לֵבָב</h1>
אברהם ברוך מני
<body align="right" dir="rtl"><div align="right" dir="rtl"><!DOCTYPE html>
<body>
<p>מענה הנפש ללב.</p>
<blockquote>
</blockquote>
<blockquote>
<p>הַס לֵבָב הַס, שָׁוְא וְהֶבֶל אַל תְּנַחֲמֵנִי</p>
<p>כְּמוֹ הִנְּךָ זָר לִי זָרוֹת תַּשְׁמִיעֵנִי</p>
<p>וְאַנְחוֹתַי לְבָלְעֵנִי פִּיהֶם פָּעֲרוּ</p>
<p>כְּמוֹ מֵעֵינֶיךָ נֶעֶלְמוּ נִסְתָּרוּ.</p>
</blockquote>
<blockquote>
<p>וְאֵיךְ אֶשְׁכַּח אוֹ אֶשְׁלַח? הָלוֹךְ לֹא אָבוּ</p>
<p>גַּם אִם בְּחֹזֶק יָד, אוֹתִי לֹא עָזְבוּ</p>
<p>חֶרֶב דַּעְתִּי עֲלֵיהֶם אִם אָנִיפָה</p>
<p>אֲהָהּ! כִּי גַם אָז רְאוֹת פְּנֵיהֶם אוֹסִיפָה.</p>
</blockquote>
<blockquote>
<p>וְאֵיךְ מַחְמַד עַיִן בּוֹ עַתָּה תְנַחֲמֵנִי</p>
<p>וְאַךְ לוֹ מֵעַי הָמוּ רוּחִי תְצִיקֵנִי</p>
<p>הֵן נָשָׁנִי עֲזָבַנִי, הַפַּעַם לֹא יַעֲנֵנִי</p>
<p>גַּם בְּקָרְאִי לוֹ בְקוֹל רָעַם.</p>
</blockquote>
<blockquote>
<p>גַּם מִכְתָּבַי לָרִיק בָּם יָגַעְתִּי</p>
<p>לֹא לְהָשִׁיב, רַק לְצַלַּחְתּוֹ הוֹעַלְתִּי</p>
<p>וְלוּ גַם לָזֹאת עֵינָיו עָלֵימוֹ תַחְמֹלְנָה</p>
<p>וּכְטִיט חוּץ רַגְלָיו אוֹתָם לֹא תִרְמֹסְנָה.</p>
</blockquote>
<blockquote>
<p>וּמַה עַתָּה תֹאמַר לִידִיד אַפּוֹ יִחַר</p>
<p>הֲלֹא בֶאֱמֶת תַּם כֹּל, גַּם מָאוֹר שָׁחַר</p>
<p>גַּם אֶרֶץ וּמְלוֹאָה גַּם נֹעַם וַיֹפִי</p>
<p>כְּאַיִן הֵמָּה אִם דּוֹד נָתַן בָּךְ דֹּפִי.</p>
</blockquote>
<blockquote>
<p>פְּקַח עַיִן יְדִידִי, וְאֶל נְאוּמִי לֵב שִׂימָה</p>
<p>נְפַח בִּי רוּחַ חַיִּים קַרְנִי הָרִימָה</p>
<p>יְגוֹנִי הָסִירָה מְרוֹרוֹת הִשְׂבִּיעַנִי</p>
<p>וּרְאֵה כִי מֵעוֹלָם דּוֹדִי לִי וְלוֹ אֲנִי.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42562">https://benyehuda.org/read/42562</a></div></body>