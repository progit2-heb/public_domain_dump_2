<h1>עָצְבֵּךְ רָגְזֵךְ</h1>
אברהם ברוך מני
<body align="right" dir="rtl"><div align="right" dir="rtl"><!DOCTYPE html>
<body>
<p>רגש אהבה. נוחם הלב אל הנפש.</p>
<blockquote>
</blockquote>
<blockquote>
<p>עָצְבֵּךְ רָגְזֵךְ הֲלֹא נַפְשִׁי תִשְׁכְּחִי</p>
<p>אֶרֶץ גְּזֵרָה כֻּלָּמוֹ יַחַד שִׁלְחִי</p>
<p>גָּרֵשׁ תְּגָרְשִׁי, סֵפֶר כְּרִיתוּת תְּנִי</p>
<p>לָהֶם אִמְרִי, דּוֹד עִמִּי, שְׁעוּ מִנִּי.</p>
</blockquote>
<blockquote>
<p>אִם עָבֵי זַעַם אוֹר שִׁמְשֵׁךְ הִקְדִּירוּ</p>
<p>הֲלֹא פְנֵי דוֹדֵךְ אֶת חָשְׁכֵּךְ יַזְהִירוּ</p>
<p>אִם הַזְּמַן חַרְבּוֹ שָׂם עַל צַוְּארוֹנַיִךְ</p>
<p>הֲלֹא לְמָגֵן לָךְ דּוֹד, מָגֵן חַיַּיִךְ.</p>
</blockquote>
<blockquote>
<p>אִם גַּם דּוֹדָיו מִמֵּךְ הִנָּם רָחֲקוּ</p>
<p>הַלְּבָבוֹת גַּם מֵרָחוֹק הֲלֹא דָבְקוּ</p>
<p>מָה רָמָה חַמָּה מַה גָּבַהּ יָרֵחַ</p>
<p>מַה מְּאֹד קָרַב אוֹרָם לָנוּ זוֹרֵחַ.</p>
</blockquote>
<blockquote>
<p>וּמַה תִשְׁאֲלִי יְחִידָה וּמַה תִכְסֹפִי</p>
<p>קְנוֹת כֶּסֶף וְגַם זָהָב לִמְאֹד תִּרְדֹּפִי</p>
<p>קְנוֹת שָׂדוֹת בְּנוֹת בָּתִים לָרֹב תַּחְפֹּצִי</p>
<p>הֱיוֹת לָךְ כֹּל וְיָמִין וּשְׂמֹאל תִּפְרֹצִי.</p>
</blockquote>
<blockquote>
<p>וּמַה זֶּה לָךְ חָסֵר וְלָמָּה אַפֵּךְ יִחַר</p>
<p>הֲלֹא בֶאֱמֶת תַּם כֹּל, גַּם מָאוֹר שָׁחַר</p>
<p>גַּם אֶרֶץ וּמְלוֹאָהּ גַּם נֹעַם גַּם יֹפִי</p>
<p>כְּאַיִן הֵמָּה מוּל דּוֹד אֵין בּוֹ כָל דֹּפִי.</p>
</blockquote>
<blockquote>
<p>הֲלֹא לָךְ דּוֹד אֵלָיו אִישִׁים חָרָדוּ</p>
<p>הֲלֹא לָךְ גַּם תֵּבֵל וְכָל בָּהּ נוֹעָדוּ</p>
<p>לָךְ כְּחוֹל יַמִּים עַפְרוֹת זָהָב וָנַחַת</p>
<p>לָךְ כָּל טוּב וָחֵפֶץ וּמַה תִּרְצִי עוֹד קַחַת.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42561">https://benyehuda.org/read/42561</a></div></body>