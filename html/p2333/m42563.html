<h1>בִּשְׂעִפִּים כִּי</h1>
אברהם ברוך מני
<body align="right" dir="rtl"><div align="right" dir="rtl"><!DOCTYPE html>
<body>
<p>אהוב ורע כי הוא נוסע. ג׳ חשון תרל״ח.</p>
<blockquote>
</blockquote>
<blockquote>
<p>בִּשְׂעִפִּים כִּי רַבּוּ תוֹעֶה הִנֵּנִי</p>
<p>וּדְרָכַי הָהּ! כָּסּוּ בַעֲלָטַת בֹּהוּ</p>
<p>הִתְקַבְּצוּ אַחַי חִישׁ נָא לְהַגִּיד בֹּאוּ</p>
<p>מַה לִּי הָיָה כִּי כֹה נַפְשִׁי תַּלְאֵנִי.</p>
</blockquote>
<blockquote>
<p>אַךְ מַה לָּכֶם אֶשְׁאַל כִּי לֹא אֵדָעָה?</p>
<p>וּדְמֵי עֹרְקַי כַּמֶּרְקָחָה הִנָּמוֹ</p>
<p>וּבְקוֹל שָׁאוֹן כִּי יֶהֱמוּ יֶחְמְרוּ לָמוֹ</p>
<p>הֵמָּה יַעֲנוּ זֹאת וְאַךְ אֲנִי אֶשְׁמָעָה.</p>
</blockquote>
<blockquote>
<p>הָהּ דּוֹד אָהוּב! לְשָׁלוֹם מֶנּוּ נָסַעְתָּ</p>
<p>וַתֵּלֶךְ מְעוֹן קֹדֶשׁ יְרוּשָׁלַיִם</p>
<p>שׁוּר כִּי עִמְּךָ לְבַב אֹהַבְךָ לָקַחְתָּ.</p>
</blockquote>
<blockquote>
<p>תְּנוּמַת לַיִל וּמְנוּחוֹת עַפְעַפַּיִם</p>
<p>גַּם שֶׁקֶט וְשַׁלְוָתוֹ מֶנּוּ גָזַלְתָּ</p>
<p>וּפְעֻלָּתְךָ זֹאת הָהּ! מַחְמַד עֵינָיִם.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42563">https://benyehuda.org/read/42563</a></div></body>