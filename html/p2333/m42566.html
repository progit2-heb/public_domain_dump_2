<h1>כִּי אֶחֱזֶה</h1>
אברהם ברוך מני
<body align="right" dir="rtl"><div align="right" dir="rtl"><!DOCTYPE html>
<body>
<p>אשה רעה וכתובתה מרובה. חשון תרמ״א.</p>
<blockquote>
</blockquote>
<blockquote>
<p>כִּי אֶחֱזֶה בְנֵי הָעָם כְּסִיל רוֹם יִשָּׂאוּ</p>
<p>אֲשֶׁר זָקָן גָּדוֹל לוֹ וּבַעַל כֶּרֶשׂ</p>
<p>גַּם כִּי רֵק מִכֹּל, נִדְמָה כְשִׁבְרֵי חֶרֶס</p>
<p>חָכָם מִשְּׁלֹמֹה לוֹ כֻלָּם יִקְרָאוּ.</p>
</blockquote>
<blockquote>
<p>(לְפִי מֶרְחַב גֵּו וּלְפִי גֹּדֶל מֵעַיִם</p>
<p>כֵּן מֶרְחַב שֵׂכֶל וְכֵן גֹּדֶל מַחֲנֵהוּ</p>
<p>גַּם חָכְמַת אָדָם הֵן תָּאִיר פָּנֵיהוּ</p>
<p>הַדְרַת זָקֵן תָּעִיד חָכְמָה כִפְלַיִם).</p>
</blockquote>
<blockquote>
<p>יִתְּנוּ הַמִּשְׂרָה אֶל כָּל רֵעַ לָקָטוּ</p>
<p>יֹאמְרוּ אֶל הָאָטָד – מָלְכָה עָלֵינוּ</p>
<p>וּלְדַרְדַּר וָקוֹץ קָצִין תִּהְיֶה בְתוֹכֵנוּ</p>
<p>יְדֵיהֶם עַל רֹאשׁ פָּר יִסְמֹכוּ וְלֹא יִשְׁחָטוּ.</p>
</blockquote>
<blockquote>
<p>יִקְרְאוּ מְאוֹר שֶׁמֶשׁ אֱלֵי חֶשְׁכַת לַיִל</p>
<p>פִּינְחָס יִקְרְאוּ כָּל אֶל זוֹנוֹת עָגָבוּ</p>
<p>יָשָׁר בָּאָדָם – כִּי יָדָיו לְדָם אָרָבוּ</p>
<p>שׁוֹעַ וּנְדִיב לֵב לְבַעַל אֲבִיגָיִל.</p>
</blockquote>
<blockquote>
<p>כִּי אֶחֱזֶה כָזֹאת וְכָזֹאת נֶפֶשׁ שׁוֹבֵבָה</p>
<p>כְּבוֹדָהּ רַב וְקִנְיָנָהּ יִמְתַּק וְלֹא יֵמַר</p>
<p>לְבָבִי יִשְׁתּוֹמֵם אֶתְפַּלֵּא וְאֹמַר</p>
<p>אִשָּׁה רָעָה! אֵיכָה כְּתֻבָּתֵךְ מְרֻבָּה?!</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42566">https://benyehuda.org/read/42566</a></div></body>