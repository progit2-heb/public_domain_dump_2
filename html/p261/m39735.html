<h1>מַעֲשֵׂה אוּרִיָּה / תרגם אשר ברש</h1>
רודיארד קיפלינג
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>שְׁנֵי אֲנָשִׁים הָיוּ בְּעִיר אֶחָת</p>
<p>אֶחָד עָשִׁיר וְאֶחָד רָאשׁ.</p>
</blockquote>
<blockquote>
<p>שמואל ב', י״ב</p>
</blockquote>
<blockquote>
<p>גֶּ’ק בֶּרֶט הָלַךְ לִקְוֵיטָה,</p>
<p>כִּי כֵן צִוָּה שָׂרוֹ;</p>
<p>אִשְׁתּוֹ הִשְׁאִיר בְּסִימְלָה</p>
<p>עַל שְׁנֵי שְׁלִישֵׁי שְׂכָרוֹ.</p>
<p>גֶּ’ק בֶּרֶט מֵת בִּקְוֵיטָה</p>
<p>וְשָׁם מָצָא קִבְרוֹ.</p>
</blockquote>
<blockquote>
<p>גֶּ’ק בֶּרֶט הָלַךְ לִקְוֵיטָה.</p>
<p>וְלֹא נִמְצָא לָמוּד</p>
<p>עַל מָה זֶה הִסִּיעוּהוּ</p>
<p>מִנּוֹף הָרִים חָמוּד</p>
<p>וּבְעֶצֶם שְׁרַב הַקַּיִץ –</p>
<p>כִּי יֵלֶךְ שָׁם לָמוּת.</p>
</blockquote>
<blockquote>
<p>גֶּ’ק בֶּרֶט הָלַךְ לִקְוֵיטָה</p>
<p>וְשָׁם הֵשִׁיב רוּחוֹ</p>
<p>(נָשָׂא בָּעֹל שֶׁל שָׁנִים</p>
<p>בְּחֶבֶל שִׁלּוּחוֹ). –</p>
<p>אִשְׁתּוֹ עָלְזָה בָּאֵבֶל</p>
<p>דְּבַר יֶרַח בְּיַרְחוֹ.</p>
</blockquote>
<blockquote>
<p>וְעָצְמוֹתָיו בִּקְוֵיטָה</p>
<p>מָצְאוּ הַמַּרְגֵּעָה.</p>
<p>אַךְ לֹא אֶתְמַהּ תָּמוּהַּ,</p>
<p>כִּי עַתָּה רוּחוֹ יָדְעָה</p>
<p>עַל מָה שִׁלְּחוּהוּ הֵנָּה</p>
<p>מֵעִיר הָרִים בְּרִיאָה.</p>
</blockquote>
<blockquote>
<p>וּבְהִתָּקַע בַּקֶּרֶן</p>
<p>לְקֵץ יְמֵי עוֹלָם,</p>
<p>עֵת לֹא יֻכָּר הַשּׁוֹעַ</p>
<p>לִפְנֵי אִישׁ דַּךְ נִכְלָם,</p>
<p>וַעֲדַת מֵתֵי קְוֵיטָה</p>
<p>כֻּלָּהּ מִקֶּבֶר קָמָה –</p>
<p>לֹא אֹבֶה הֱיוֹת הַגֶּבֶר</p>
<p>שָׁלַח אֶת בֶּרֶט שָׁמָּה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/39735">https://benyehuda.org/read/39735</a></div></body>