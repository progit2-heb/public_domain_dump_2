<h1>מַשְׂאַת נַפְשִׁי</h1>
מרדכי צבי מאנה
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שֶׁמֶשׁ אָבִיב נָטָה יָמָּה</p>
<p>עַד לִקְצוֹת שָׁמָיִם;</p>
<p>זִיו חַכְלִילִי הוּצַק שָׁמָּה,</p>
<p>תַּאֲוָה לָעֵינָיִם.</p>
<p>סָבִיב תִּשְׁלַט שַׁלְוַת הַשְׁקֵט,</p>
<p>עָלֶה בַּל יִתְעוֹרֵר;</p>
<p>עַל רֹאשׁ גַּבְנוּן בָּדָד, דּוּמָם,</p>
<p>יוֹשֵׁב לוֹ הַמְשׁוֹרֵר.</p>
<p>מַה נָּעַמְתָּ, תֹּר הָאָבִיב!</p>
<p>הוֹדְךָ מִי יַשְׁמִיעַ?</p>
<p>תִּקְוֹת אֱנוֹשׁ כִּי תָבֹאנָה,</p>
<p>יוֹם אֶל יוֹם יַבִּיעַ.</p>
<p>רוּחַ נוֹאָשׁ יָשׁוּב יֶחִי</p>
<p>יַחְשֹׁב רָב-מַחֲשָׁבוֹת;</p>
<p>יִשְׁכַּח מֹרֶךְ, רִפְיוֹן גֵּווֹ,</p>
<p>יִשְׁאַף אַךְ נִשְׂגָּבוֹת.</p>
</blockquote>
<p>* * *</p>
<blockquote>
<p>סָבִיב תִּשְׁלַט שַׁלְוַת הַשְׁקֵט</p>
<p>הַס, קוֹל מַשַּׁק כָּנָף!</p>
<p>רוּחַ צַח עַל פָּנַי עָבָר,</p>
<p>יָנַע גַּם כָּל עָנָף.</p>
<p>הִיא הַחֲסִידָה חַשְׁרַת אֵבֶר,</p>
<p>זַכַּת גֵּו כַּסֹּלֶת;</p>
<p>שָׁם בַּמְּחוּגָה הָלְאָה, מָעְלָה,</p>
<p>תֶּחֱצֶה יַם הַתְּכֵלֶת!</p>
<p>הָהּ, מִי יִתֵּן כַּנְפֵי נֶשֶׁר<a class="footnote" href="#fn:1" id="fnref:1" title="see footnote"><sup>1</sup></a></p>
<p>לִי, גַּם לִי תוֹלֵעָה!</p>
<p>אוֹ כְאָדָם לוּ רַק חָפְשִׁי</p>
<p>אֵשֵׁב אוֹ אֵצֵאָה.</p>
<p>אָז אָעוּפָה, אֶסַּע קֵדְמָה,</p>
<p>שָׁם שָׁר מֵת הַלֵּוִי;</p>
<p>שָׁם עַל שַׁדְמוֹת בָּר וָפֶרִי</p>
<p>חִישׁ יֵחָשֵׂךְ כְּאֵבִי.</p>
<p>אַיֵּךְ, אַיֵּךְ, אַדְמַת קֹדֶשׁ</p>
<p>רוּחִי לָךְ הוֹמִיָּה;</p>
<p>אַוִיר אַרְצֵך חַיֵּי נָפֶשׁ,</p>
<p>מַרְפֵּא גַּם לַגְּוִיָּה.</p>
<p>אַוִיר אַרְצֵך חַיֵּי נֶפֶשׁ,</p>
<p>יָעִיר בִּי הִגָּיוֹן;</p>
<p>מַחֲזוֹת נֹעַם, מַחֲזוֹת קֹדֶשׁ,</p>
<p>אֶרְאֶה בְּחִזָיוֹן:</p>
<p>שֶׁמֶשׁ מַזְהִיר הֵאִיר אֶרֶץ,</p>
<p>יַבְרִיק טַל עַרְבָּיִם;</p>
<p>שִׁיר הָאִכָּר בָּרִיא, רַעֲנָן,</p>
<p>נִשְׁמָע מֵאַפְסָיִם.</p>
<p>קוֹל הֶחָלִיל מִשְּׂפַת נָּחַל,</p>
<p>רוֹעֶה יַשְׁקְ הָעֵדֶר;</p>
<p>קוֹל שִׁיר נָעִים, שִׁירַת עַלְמָה,</p>
<p>שָׁם בִּפְנִים הֶחָדֶר.</p>
<p>עֲלֵי שַׁדְמוֹת בָּר וָפֶרִי</p>
<p>אֶעֱבוֹד גַּם אָנֹכִי;</p>
<p>אֶעֱבוֹד, אָשִׁיר, אֶשְׁאַף רוּחַ,</p>
<p>אוּלַי יָשׁוּב כֹּחִי.</p>
<p>אֶשְׁכַּח עָצְבִּי, תּוּגַת נַפְשִׁי,</p>
<p>עַל תִּקְוֹתַי כָּלוּ;</p>
<p>יָמִים טוֹבִים, חַיֵּי שֶׁקֶט,</p>
<p>נֶגְדִּי עוֹד יִצְהָלוּ.</p>
<p>אַיֵּךְ, אַיֵּךְ, אַדְמַת קֹדֶשׁ</p>
<p>רוּחִי לָךְ הוֹמִיָּה?!</p>
<p>לוּ גַּם אַתְּ גַּם אָנִי יַחְדָּו,</p>
<p>נָשׁוּב עוֹד לִתְחִיָּה! —</p>
</blockquote>
<p>בחדש האביב, תרמ"ו (1886), ראדושקאוויץ.</p>
<div class="footnotes">
<hr/>
<ol>
<li id="fn:1">
<p>בנוסח מהדורת תרע“ד נכתב ”יוֹנָה" ולא נשר, אולם בכל הנוסחים הקודמים, לרבות אלו שיצאו בחיי המחבר, נכתב נשר, ויש מקום לחשד שהטקסט שונה שלא על דעת המשורר. [הערת פרויקט בן־יהודה] <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/7196">https://benyehuda.org/read/7196</a></div></body>