<h1>בְּרָכָה לְיוֹם הוּלֶּדֶת</h1>
מרדכי צבי מאנה
<body align="right" dir="rtl"><div align="right" dir="rtl"><!DOCTYPE html>
<body>
<p>(ילד בן אחד מידידי בפה עיר המלוכה).</p>
<blockquote>
<p>לילד פורח באביב הנֹער, כשמש זורח לו הוד לו תֹאר, שלוחה הברכה, מלב לוקחה.
</p>
</blockquote>
<h2>1.</h2>
<blockquote>
<p>זֶה שָּנִים שֵׁשֶׁת מִיּוֹם בּוֹ נוֹלָדְתָּ,</p>
<p>מִיּוֹם לֵב הוֹרֶיךָ בֵּן יַקִּיר שִׂמַּחְתָּ.</p>
<p>עַל סֻלַּם הַחַיִּים שֵׁשׁ מַעֲלוּת צָעָדְתָּ;</p>
<p>וּכְבָר לָקַחַת לֵב רַבִּים הִצְלַחְתָּ.</p>
<p>עַתָּה כִּי תָחֹג יוֹם חַג הוֹלַּדְתֶּךָ</p>
<p>גַּם אוֹהֲבִים רַבִּים יָשִׁישׁוּ עָלֶיךָ.
</p>
</blockquote>
<h2>2.</h2>
<blockquote>
<p>נָעַמְתָּ, בֵּן פּוֹרָת, בַּאֲבִיב הַנֹּעַר,</p>
<p>כִּכְרוּב שָׁמַיִם עוֹד זַכָּה נַפְשֶׁךָ.</p>
<p>עַל מִצְחֲךָ חֵן יָלִין, עַל פָּנֶיךָ – טֹהַר;</p>
<p>גַּם תֹּם יֶלֶד יָצִיץ מֵחֲרַכֵּי עֵינֶיךָ.</p>
<p>וּבְיוֹם זֶה יוֹם חַג עוֹד תִּיף שִׁבְעָתָיִם</p>
<p>כְּכוֹכַב נֹגַהּ בֵּין צִבְאוֹת שָׁמָיִם.
</p>
</blockquote>
<h2>3.</h2>
<blockquote>
<p>גַּם לִבִּי לְךָ יִרְחַשׁ אַהֲבָה וּבְרָכָה</p>
<p>כִּי הוֹדְךָ בַל יִבּוֹל, זִיוְךָ יוֹפִיעַ;</p>
<p>כִּי יָרִיק לֵךָ שַׁדַּי מַעְיְנֵי הַצְלָחָה,</p>
<p>כִּי כָל רַע עָדֶיךָ לֹא יַגִּיעַ;</p>
<p>כִּי יִנְצוֹר תֻּמָּתְךָ, טֹהַר נַפְשֶׁךָ,</p>
<p>וְעַל כֹּל: כִּי יַאֲרִיךְ גַּם יַנְעִים חַיֶּיךָ.
</p>
</blockquote>
<h2>4.</h2>
<blockquote>
<p>שִׂישׂ וּשִׂמַח, בֵּן נָעִים! שִׂישׂוּ, אֲבוֹתָיו!</p>
<p>כִּי יָשִׁיב נַפְשְׁכֶם הֵן יִתֵּן אוֹתוֹתָיו;</p>
<p>וּלְתוֹרָה וּלְמַעֲשִׂים טוֹבִים גַּדְּלוּהוּ</p>
<p>וּבְלֵב עָלֵז תַּחַת הַחֻפָּה תִּרְאוּהוּ;</p>
<p>עֹשֶׁר גַּם כָּבוֹד וּבְרָכָה וּתְהִלָּה</p>
<p>יַכְתִירֻהוּ כָל יָמָיו עַד עוֹלָם סֶלָה!
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/5053">https://benyehuda.org/read/5053</a></div></body>