<h1>בִּרְכַּת שָׁנָה</h1>
מרדכי צבי מאנה
<body align="right" dir="rtl"><div align="right" dir="rtl"><!DOCTYPE html>
<body>
<p>(לידידי שמואל ציז בווארשא, בשנת תרמ"ב)</p>
<blockquote>
<p>כַּצֵּל חָלְפָה שָׁנָה לִתְהוֹם הַנְּשִׁיָּה,</p>
<p>אִתָּהּ יַחַד סָפוּ כָל מַעַלְלֵי גָבֶר;</p>
<p>יוֹם קֵץ חַיֵּי הֶבְלוֹ עֵינוֹ צוֹפִיָּה.</p>
<p>יַצְעִידֵהוּ לִרְגָעִים אֱלֵי קָבֶר.
בִּיגוֹן לֵב יַבִּיט עַל יָמִים עָבָרוּ</p>
<p>הֶגְיוֹן עֶצֶב יָעִיב זֹהַר בַּת עֵינוֹ;</p>
<p>מִבְּלִי תִקְוָה יִפְגּשׁ יָמִים יֻצָּרוּ,</p>
<p>יֹּה יִחְיֶה, כֹּה יִגְוַע אָחוּז בִּיגוֹנוֹ.
</p>
</blockquote>
<blockquote>
<p>**</p>
</blockquote>
<blockquote>
<p>אָמְנָם אִישׁ נִלְבָּב לִבּוֹ אַךְ שָׂמֵחַ,</p>
<p>עַל יָמִים עָבְרוּ לֹא יִשָּׂא כָל נֶהִי</p>
<p>וּבְדֶרֶךְ הַחַיִּים עוֹד יַחֲלִיף כֹּחַ,</p>
<p>לָרוּץ הָלְאָה. הָלְאָה וִיהִי מָה יֶהִי!
יָמִים אִם סָפוּ הֵן עִמָּם לָקָחוּ</p>
<p>גַּם מִשְׁגֶּה וָחֵטְא בַּנֹּעַר עָשִׂינוּ;</p>
<p>וִימֵי הֶעָתִיד הֵן לָנוּ יִצְלָחוּ,</p>
<p>לָשׁוּב וּלְתַקֵּן אֵת אֲשֶׁר הֶעֱוֵינוּ.
יָמִים אִם סָרוּ הֵן עִמָּם הִסְתִּירוּ</p>
<p>גַּם עָמָל וָפֶגַע מָצָאנוּ בַחַיִּים;</p>
<p>וִימֵי הֶעָתִיד שָׁם לָנוּ יָאִירוּ,</p>
<p>עוֹד חָיֹה נִחְיֶה, נִתְעַנְּגָה כִפְלָיִם.
כֵּן גַּם אֲנַחְנוּ, אָח אָהוּב וָרֵעַ!</p>
<p>מוּל שָׁנָה הַחֲדָשָׁה נַצְהִיל פָּנֵינוּ;</p>
<p>עַל בִּרְכֵּי הַתִּקְוָה עַתָּה נִשְׁתַּעֲשֵׁעַ,</p>
<p>כִּי אַךְ טוֹב, אַךְ שָׂשׂוֹן תָּבִיא אֵלֵינוּ!
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/614">https://benyehuda.org/read/614</a></div></body>