<h1>צְאִי נָא</h1>
צאלח מצליח
<body align="right" dir="rtl"><div align="right" dir="rtl"><!DOCTYPE html>
<body>
<p>סימן: צאלח. מנגינה: ראשט.</p>
<blockquote>
</blockquote>
<blockquote>
<p>צְאִי נָא לִקְרָאתִי יוֹנָה / וְשִׁכְחִי יְגוֹנִים</p>
<p>בֹּאִי קִרְיַת חָנָה / בְּרֹב שְׂשוֹנִים</p>
<p>צַהֲלִי קוֹלֵךְ בִּרְנָנָה / שִׂפְתֵי שׁוֹשַׁנִּים שְׂשׂוֹנִים</p>
<p>תִּהְיִי לְרֹאשׁ פִּנָּה / מָאְסוּ הַבּוֹנִים.</p>
</blockquote>
<blockquote>
<p>אִמְרִי לִי נַפְשִׁי וְרוּחִי / עַד אָנָה אֵשְׁבָה</p>
<p>בְּגָלוּתִי, סְחִי / נָשִׁיתִי טוֹבָה</p>
<p>לָמָּה מִדְּחִי אֶל דֶּחִי / בִּתָּךְ אֲהוּבָה חֲבִיבָה</p>
<p>שׁוּר כִּי כָשַׁל כֹּחִי / כְּבֶן שְׁמוֹנִים.</p>
</blockquote>
<blockquote>
<p>לֹא יֵאָמֵר לָךְ עֲזוּבָה / רַעְיָתִי יָפָתִי</p>
<p>הֵן אִתִּי כְתוּבָה / תּוֹךְ נְבוּאָתִי</p>
<p>כִּי לָךְ יִקָּרֵא חֶפְצִי בָהּ / אֶשְׁכֹּן בְּבֵיתִי אִתִּי</p>
<p>בְּאַהֲבָה רַבָּה / כְּאָב לְבָנִים.</p>
</blockquote>
<blockquote>
<p>חֲמֹל נָא עַל בַּת יְחִידָה / כִּי נַפְשָׁהּ דָאֲבָה</p>
<p>כִּי אוֹיֵב בָּהּ רָדָה / שָׂמָהּ חֲרֵבָה</p>
<p>חוּשָׁה אֵל, רְפָא אֶת יָדָהּ, / חוֹלַת אַהֲבָה בִּנְדָבָה</p>
<p>תִּזְבַּח קָרְבַּן תּוֹדָה / בְּרֹב רְנָנִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/41276">https://benyehuda.org/read/41276</a></div></body>