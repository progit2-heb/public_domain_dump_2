<h1>צוּר גּוֹאֲלִי</h1>
צאלח מצליח
<body align="right" dir="rtl"><div align="right" dir="rtl"><!DOCTYPE html>
<body>
<p>סימן: צאלח. מנגינה: חוסיני.</p>
<blockquote>
</blockquote>
<blockquote>
<p>צוּר גּוֹאֲלִי חֲמֹל עָלַי וְעַל עוּלַי</p>
<p>וְשׁוּב אֵלַי תּוֹךְ אָהֳלַי חַנּוּן</p>
<p>הַצְמַח פִּרְיִי וְגַם עָלַי</p>
<p>יְדִידִי כְּבוֹדִי חֲמוּדִי נֶאֱמָן</p>
<p>אֲזַמְּרָה לָךְ אֱלֹהַי בְּעוֹדִי.</p>
</blockquote>
<blockquote>
<p>אַדִּיר בַּמָּרוֹם ה׳ פְּדֵה בָנַי</p>
<p>מִיַּד מוֹנַי אָרְכוּ שָׁנַי חַנּוּן</p>
<p>שְׁמַע בְּקוֹל תַּחֲנוּנַי</p>
<p>גּוֹאֲלִי הַרְחֵב לִי יָהּ אֵלִי נֶאֱמָן</p>
<p>אֱלֹהַי יִשְׁמַע מֵהֵיכָלוֹ קוֹלִי.</p>
</blockquote>
<blockquote>
<p>לָךְ נִכְסְפָה כָלְתָה נַפְשִׁי צוּר קְדוֹשִׁי</p>
<p>מֵרִים רֹאשִׁי שְׁמַע רַחְשִׁי חַנּוּן</p>
<p>חִישׁ בְּנֵה לִי בֵּית מִקְדָּשִׁי</p>
<p>חֲבִיבִי מִשְׂגַּבִּי שׁוּר אוֹיְבִי מַכְאִיבִי נֶאֱמָן</p>
<p>וְרוּחַ נָכוֹן אֵל חַדֵּשׁ בְּקִרְבִּי.</p>
</blockquote>
<blockquote>
<p>חַסְדְּךָ אֵל יַקְדִּימֵנִי יַצִּילֵנִי</p>
<p>מֵעֲווֹנִי מִיְּגוֹנִי חַנּוּן</p>
<p>כְּקֶדֶם חַדֵּשׁ שְׂשׂוֹנִי</p>
<p>אֵל נוֹרָא בִּמְהֵרָה הָאִירָה מְנוֹרָה נֶאֱמָן</p>
<p>חֲמֹל וְחוּס עֲלֵי אֻמָּה פְזוּרָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/41277">https://benyehuda.org/read/41277</a></div></body>