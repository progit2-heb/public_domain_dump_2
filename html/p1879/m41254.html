<h1>צַר וּמָצוֹק</h1>
צאלח מצליח
<body align="right" dir="rtl"><div align="right" dir="rtl"><!DOCTYPE html>
<body>
<p>סימן: צאלח. מנגינה: חוסיני.</p>
<blockquote>
<p>צַר וּמָצוֹק מְצָאוּנִי</p>
<p>מִפְּנֵי כֹבֶד זְדוֹנִי</p>
<p>פְּנֵה אֵלַי וְחָנֵּנִי, דָּר רוּם,</p>
<p>אַל תַּסְתֵּר אֶת פָּנֶיךָ מִמֶּנִּי.</p>
</blockquote>
<blockquote>
<p>אֲדֹנָי, שׁוּב חַלֵּץ נַפְשִׁי</p>
<p>מַלְּטֵנִי מִפַּח יוֹקְשִׁי</p>
<p>עַד אָנָה אוֹיְבִי עַל רֹאשִׁי, יָרוּם,</p>
<p>תַּחַת אַהֲבָתִי יִשְׂטְמֵנִי.</p>
</blockquote>
<blockquote>
<p>לְחָצוּנִי אַנְשֵׁי רֶשַׁע</p>
<p>הָחֵשׁ נָא לִי, שְׁלַח יֶשַׁע</p>
<p>הַצִּילֵנִי מִיַּד רָשָׁע, עָרוּם,</p>
<p>הוֹשִׁיעָה יְמִינְךָ וַעֲנֵנִי.</p>
</blockquote>
<blockquote>
<p>חֹן עַל עַמָּךְ וְתֵן חִנּוֹ</p>
<p>בְּעֵינֵי הָאֵל אֲדוֹנוֹ</p>
<p>בִּמְהֵרָה בְּכָבוֹד, קַרְנוֹ תָרוּם,</p>
<p>בְּחַסְדָּךְ אֵל יָחִיד, אֵין לוֹ שֵׁנִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/41254">https://benyehuda.org/read/41254</a></div></body>