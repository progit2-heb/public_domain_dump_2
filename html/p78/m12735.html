<h1>[בערבי קיץ]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּעַרְבֵי קַיִץ,</p>
<p>פְּעָמִים עוֹלִים אֵדִים</p>
<p>תְּכַלְכַלִּים</p>
<p>מִן הַפְּלָגִים</p>
<p>וְיִשְׁהוּ חֲרֵדִים</p>
<p>בֵּין לַחֲשֵׁי עָרֶב.</p>
</blockquote>
<blockquote>
<p>פְּעָמִים טוֹבְלָה בָם רוּחַ</p>
<p>וְעוֹלָה קַלָּה בְאַפֵּינוּ</p>
<p>רְוַת בְּשָׂמִים חֲרִיפִים.</p>
</blockquote>
<blockquote>
<p>עַל גְּדוֹת יְעָרִים</p>
<p>אַחַת, אַחַת, יוֹשְׁבוֹת אָז נְעָרוֹת,</p>
<p>פְּרוּעוֹת שֵׂעָר,</p>
<p>וּבוֹכוֹת נֹעַם-דְּמָעוֹת</p>
<p>עַל לֹא דָבָר.</p>
</blockquote>
<blockquote>
<p>תְּנוּנִי צָעֹד אַף אָנֹכִי</p>
<p>חֶרֶשׁ, חֶרֶשׁ בְּעִקְּבוֹת עַרְבֵי קַיִץ,</p>
<p>וּבְמִסְתָּרַי תִּרְעַד נַפְשִׁי,</p>
<p>רְעָדִים טְמִירִים,</p>
<p>עַל לֹא דָבָר.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12735">https://benyehuda.org/read/12735</a></div></body>