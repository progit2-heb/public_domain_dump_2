<h1>[כי תרקדי]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כִּי תִרְקְדִי תוֹךְ גַּלֵּי יַלְדוּתֵךְ</p>
<p>וְעָלַיִךְ</p>
<p>שַׁלְוַת תְּכֵלֶת וָקַיִץ,</p>
<p>אָז אֶפְרֹק לְרֶגַע</p>
<p>שַׂקִּי הַכָּבֵד.</p>
</blockquote>
<blockquote>
<p>וְאַחַר כִּי תִיעָפִי,</p>
<p>אֶפְרֹשׂ עָלַיִךְ כָּל-חַיַּי</p>
<p>וְהֵיטֵב אֲכַסֵּךְ</p>
<p>בְּלֵילֵךְ הַפּוֹחֵז,</p>
<p>עֵת חֶרֶשׁ עוֹד יָרֹנּוּ</p>
<p>דָּמַיִךְ הַזְּעִירִים</p>
<p>כְּיַיִן חָדָשׁ.</p>
</blockquote>
<blockquote>
<p>אֲנִי בָא מֵרָחוֹק</p>
<p>וּכְבָר שָׁכַחְתִּי מִשְׂחָקֵךְ.</p>
<p>אַךְ יַעַן נֶאֱחַזְתִּי</p>
<p>בְּמַעְגַּל שִׂמְחָתֵךְ,</p>
<p>וְרֵיחָהּ הַוָּרֹד מָלֵאתִי עַד פִּי,</p>
<p>אוּלַי אֶדְמֶה לָךְ מְעָט.</p>
</blockquote>
<blockquote>
<p>וּבַת-צְחוֹק זַכָּה,</p>
<p>זוּ בָךְ שָׁאָבְתִּי –</p>
<p>אַל נַגִּיד לְאִישׁ.</p>
<p>אוֹתָהּ נִגְנֹזָה רַק לִי וְרַק לָךְ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12814">https://benyehuda.org/read/12814</a></div></body>