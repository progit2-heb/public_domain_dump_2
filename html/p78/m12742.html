<h1>[עתה בחורף]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עַתָּה בַּחֹרֶף,</p>
<p>בִּנְגֹהַּ עִם עַרְבַּיִם</p>
<p>זְגוּגִית הַקּוֹמוֹת מִלְמַעְלָה</p>
<p>בְּצִבְעֵי הַצֶּדֶף הָרַכִּים –</p>
</blockquote>
<blockquote>
<p>בָּאִים חֲרִישִׁים וְעוֹטְרִים אוֹתָנוּ</p>
<p>כָּל רִגְעֵי הַיֹּפִי הָרַבִּים,</p>
<p>שֶׁעָבְרוּ כְאֶגְלֵי פְנִינִים</p>
<p>חַיֵּינוּ הַכֵּהִים.</p>
</blockquote>
<blockquote>
<p>עֵת נֵשְׁבָה תְמֵהִים</p>
<p>בִּדְמֵי עֲלוּמֵינוּ</p>
<p>עַל פְּנֵי דִמְדּוּמֵי אַרְגָּמָן חֲרֵדִים</p>
<p>וְרַחֲמִים רַבִּים</p>
<p>יַבְהִירוּ לְפֶתַע נַפְשֵׁנוּ</p>
<p>אֶל כָּל נִבְזֶה</p>
<p>אַף נִתְעָב,</p>
<p>שֶׁיָּפוּ לְאֹדֶם הַשְּׁקִיעָה.</p>
</blockquote>
<blockquote>
<p>עַתָּה בַחֹרֶף</p>
<p>בָּאִים חֲרִישִׁים</p>
<p>כָּל רִגְעֵי הַיֹּפִי הָרַבִּים – – –</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12742">https://benyehuda.org/read/12742</a></div></body>