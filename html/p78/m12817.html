<h1>[החורשים]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הַחוֹרְשִׁים עַל שָׂדוֹת רְחוֹקִים</p>
<p>כְּבָר פָּשְׁטוּ מְעִילָם.</p>
<p>שַׁרְווּלֵי כֻתָּנְתָּם יַלְבִּינוּ</p>
<p>אַחַר הַמַּחֲרֵשָׁה.</p>
</blockquote>
<blockquote>
<p>מִפֶּתַח הָרֶפֶת</p>
<p>תִּשְׁלַח פָּרָתִי הַמְּלֵאָה אֶת רֹאשָׁהּ,</p>
<p>הַלַּיְלָה תַמְלִיט בֶּטַח</p>
<p>עֵגֶל לַח.</p>
</blockquote>
<blockquote>
<p>עַל סַפְסָלִים חַמִּים</p>
<p>הִתְיַשְּׁבוּ יְשִׁישִׁים בְּגַנֵּי הַקִּרְיָה</p>
<p>לְזוֹרֵר אֶת חָרְפָּם</p>
<p>לְעֵין הַשָּׁמֶשׁ.</p>
</blockquote>
<blockquote>
<p>וַחֲמוֹרַי הַקְּטַנִּים,</p>
<p>חֲמוֹרַי הָעֲנָוִים –</p>
<p>עֲלֵיהֶם יִרְכְּבוּ הַיְלָדִים בְּשִׂמְחָה</p>
<p>מִסָּבִיב לִבְרֵכַת הָאָבִיב.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12817">https://benyehuda.org/read/12817</a></div></body>