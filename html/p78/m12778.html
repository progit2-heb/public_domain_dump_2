<h1>[על מצעי כרים]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עַל מַצְּעֵי-כָרִים הִתְפַּלְּשׁוּ יְמֵיכֶן</p>
<p>וְחִכּוּ,</p>
<p>דָּלְקוּ עַד פִּתְחֵי הֶעָרִים</p>
<p>וְחִכּוּ עַד כְּבוֹתָם.</p>
</blockquote>
<blockquote>
<p>שָׁעָה יְתֵרָה אֵיכָה יְשַׁבְתֶּן,</p>
<p>כּוֹתְבוֹתַי הַחֲבִיבוֹת,</p>
<p>בְּבָתֵּי-הַמִּסְחָר הַגְּדוֹלִים?!</p>
</blockquote>
<blockquote>
<p>סְיָחִים גָּמְאוּ קֵיצִים לִצְמָאָם,</p>
<p>דָּהֲרוּ וּמוּנָף זְנָבָם.</p>
<p>נְמָלִים נָשְׂאוּ וְנָשְׂאוּ שַׂקִּים</p>
<p>אֶל לֵב הַחֹרֶף.</p>
</blockquote>
<blockquote>
<p>רָאִיתִי יְדֵיכֶן שֶׁבָּלוּ מִכְּתִיבָה,</p>
<p>נַעֲלֵיכֶן שֶׁחוּמוֹת לֹא הָיוּ</p>
<p>וְיָפוֹת לֹא הָיוּ.</p>
</blockquote>
<blockquote>
<p>רַעְיוֹתֵיכֶן בְּאִשָּׁה-וּבַעַל שִׂחֵקוּ,</p>
<p>אַךְ אַתֶּן עִם עֶרֶב מְקֻיָּץ</p>
<p>לְאֵם זְקֵנָה הִגַּשְׁתֶּן</p>
<p>שְׂרִיד-שְׁנוֹתֵיכֶן,</p>
<p>כּוֹתְבוֹתַי הַחֲבִיבוֹת!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12778">https://benyehuda.org/read/12778</a></div></body>