<h1>[נשים חולות]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>נָשִׁים חוֹלוֹת</p>
<p>בִּמְצוּלוֹת לַיִל זָר –</p>
<p>כְּלַחֲשֵׁי מְדוּרוֹת יְבֵשׁוֹת</p>
<p>תַּעַל זַעֲקָתָן הָאִלְּמָה</p>
<p>בְּדִמְמָתִי.</p>
</blockquote>
<blockquote>
<p>לְעֵינֵיהֶן הַקְּרוּעוֹת לְדַאֲבָה</p>
<p>תִּדְבַּק אֲפֵלָה לֶחָה.</p>
<p>וּבִצְעָדִים יְחֵפִים</p>
<p>טוֹפֵף גֶּשֶׁם בַּגָּן</p>
<p>וְלֹא יִדֹּם.</p>
</blockquote>
<blockquote>
<p>יָד כְּבֵדָה כָזֹה</p>
<p>עִתִּים עוֹד תָּרוּם בְּעָמָל,</p>
<p>לְלַטֵּף בָּרִיק רֹאשׁ יֶלֶד,</p>
<p>אֲשֶׁר לֹא פֹה.</p>
</blockquote>
<blockquote>
<p>מֵעֵבֶר לַלַּיְלָה</p>
<p>נִצָּב יוֹם כְּנֹאד נָפוּחַ.</p>
<p>אַךְ עֶרֶשׂ זֹאת</p>
<p>נוֹסַעַת כֹּה לְאַט</p>
<p>בַּדֶּרֶךְ הָרְחוֹקָה</p>
<p>עַד לִשְׂפָתוֹ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12834">https://benyehuda.org/read/12834</a></div></body>