<h1>[עוד אילן]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עוֹד אִילָן עִמָּדִי וְנַעֲמֹד קוֹמְמִיּוּת</p>
<p>בְּלֵב עוֹלָמְךָ לֹא-הָגוּי.</p>
<p>שְׁבִילֵי כָל אָדָם עַל פָּנֵינוּ וָהָלְאָה יִשְׁאָפוּ,</p>
<p>בְּלִי דַעַת אֶל מֵימֵי-עַרְבֶּךָ אֲשֶׁר תִּשְׁתֶּה;</p>
<p>אֲנִי וְעוֹד אִילָן עִמָּדִי</p>
<p>יַחְדָּו נָגִילָה,</p>
<p>בֶּאֱהֹב שֶׁמֶשׁ אֲמִירֵינוּ בַצָּהֳרָיִם,</p>
<p>וְלִפְנֵי בֹקֶר הוֹגֵי-שְׁחוֹרִים</p>
<p>חִיל נָחִילָה</p>
<p>עִם רוּחוֹת אֲרֻכִּים.</p>
</blockquote>
<blockquote>
<p>מֶה חָפַצְנוּ מְאֹד,</p>
<p>כִּי תִשְׁלַח אֵלֵינוּ כָל צִפֳּרֶיךָ</p>
<p>לִבְנוֹת כַּדּוּרֵי-קִנֵּיהֶן עַל רָאשֵׁינוּ.</p>
<p>אָז יְטַפְּסוּ וִיטַפְּסוּ</p>
<p>בְּבָקְרֵי אֲבִיבִים</p>
<p>כָּל יְלָדֶיךָ הַקַּלִּים עַל גֵּוֵנוּ</p>
<p>לִנְגֹּעַ לֵב זָעִיר וְחָרֵד</p>
<p>אֶל גּוֹזָלִים חֲלָקִים.</p>
</blockquote>
<blockquote>
<p>וּבַעֲבֹר שִׂמְחָתְךָ לִבֵּנוּ —</p>
<p>וְשָׁטְפָה מְלֹא עוֹלָם מַיִם כַּבִּירִים</p>
<p>לִלְחֹךְ כַּפּוֹתֶיךָ.</p>
<p>אָז נָשִׁיר אַף נִצְהַל קוֹל אַדִּיר</p>
<p>לְבַב כָּל יֶרֶק וְכָל רֶמֶשׂ,</p>
<p>כָּל כֶּלֶב וְכָל פָּרָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12783">https://benyehuda.org/read/12783</a></div></body>