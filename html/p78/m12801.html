<h1>[מתחנה אל תחנה]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מִתַּחֲנָה אֶל תַּחֲנָה כָבָה</p>
<p>בַּחשֶׁךְ רַכָּבוֹת תָּגַחְנָה,</p>
<p>זִנּוּקֵי שַׁלְהָבָה</p>
<p>עַל פְּנֵי אֶרֶץ נָמָה.</p>
</blockquote>
<blockquote>
<p>וְנַפְשִׁי לָאָבִיב נִפְעָמָה.</p>
<p>לַיְלָה אַעַט לְעוֹרִי,</p>
<p>שַׂלְמָה כֵהָה</p>
<p>עִם נְקֻדּוֹת בְּהִירוֹת.</p>
</blockquote>
<blockquote>
<p>יוֹמִי נִצָּב הַרְחֵק מִמּוּלִי,</p>
<p>מַרְאַת מַתֶּכֶת כְּתֻמָּה,</p>
<p>בָּהּ דְּמוּתִי מְעֻוָּה עַד בּוֹשׁ.</p>
</blockquote>
<blockquote>
<p>וּכְנֹס חָפַצְתִּי כָּל יְלָדַי,</p>
<p>כִּי נַעֲבֹר יַחְדָּו,</p>
<p>וְעַל חֲמוֹרֵי דְמָמָה קְטַנִּים,</p>
<p>מִקְצֵה הַקַּיִץ אֶל קָצֵהוּ.</p>
</blockquote>
<blockquote>
<p>בְּפִנַּת לַיְלָה לָנוּ שְׁמוּרָה</p>
<p>בְּרֵכַת שַׁיִשׁ שְׁחוֹרָה,</p>
<p>עָלֶיהָ שְׁנֵי בַרְבּוּרִים נִפְסָלוּ —</p>
<p>וְעוֹדָם צְחוֹרִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12801">https://benyehuda.org/read/12801</a></div></body>