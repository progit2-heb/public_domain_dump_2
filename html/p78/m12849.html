<h1>[סְתָוִים רְחוֹקִים</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>סְתָוִים רְחוֹקִים,</p>
<p>שְׁחוּמֵי-גַב וַחֲבִיבִים –</p>
<p>פְּעָמִים יַעַבְרוּ שֵׁנִית עַל-פָּנַי,</p>
<p>וְרֵיחָם הַנִּשְׁכָּח עוֹלֶה בְאַפִּי</p>
<p>מִבֵּין סִדְקֵי חֹרֶף לָבָן.</p>
</blockquote>
<blockquote>
<p>עַל-יַד הָאֹפֶק לְאַט הִתְהַלַּכְנוּ,</p>
<p>עַל-יַד שְׁמֵי עַרְבַּיִם</p>
<p>שֶׁהָיוּ יְרַקְרַקִּים,</p>
<p>וְגַם אֲדֻמִּים</p>
<p>כִּלְחִי הַתַּפּוּחַ.</p>
</blockquote>
<blockquote>
<p>נִשָּׂא רֵיחַ חֲרִישִׁי שֶׁל עוֹלָם בָּשֵׁל,</p>
<p>שֶׁל דַּיִשׁ זָרִיז,</p>
<p>שֶׁל פֵּרוֹת כְּבֵדִים.</p>
<p>אַגָּסִים עֲיֵפִים</p>
<p>נָשְׁרוּ אַרְצָה בְאֵין-רוֹאֶה.</p>
</blockquote>
<blockquote>
<p>מְחֻמָּמוֹת הֵיטֵב</p>
<p>שָׁבוּ פָרוֹת מִן הַקַּיִץ;</p>
<p>הַנָּשִׁים כְּבָר הָיוּ מְלֵאוֹת</p>
<p>יְלָדִים חֲדָשִׁים.</p>
</blockquote>
<blockquote>
<p>לִהְיוֹת עֲצֵבִים אָז דִּמִּינוּ,</p>
<p>בְּהִשָׁפֵךְ עָלֵינוּ עֶרֶב חוּם,</p>
<p>וּבְלַטֵּף רוּחַ קַלָּה שְׂעָרֵנוּ.</p>
</blockquote>
<blockquote>
<p>אוּלָם שִׂמְחָה בוֹשָׁה</p>
<p>הֵן בָּנוּ הָיְתָה צְפוּנָה.</p>
<p>וְעַתָּה עוֹד תַּרְנִין אֶת לִבֵּנוּ,</p>
<p>בִּרְאוֹתֵנוּ שֵׁנִית</p>
<p>אֹרְחַת סְתָוִים רְחוֹקִים</p>
<p>בְּעַד סִדְקֵי חֹרֶף לָבָן.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12849">https://benyehuda.org/read/12849</a></div></body>