<h1>[בני אדם יישחו]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּנֵי אָדָם יִשַּׁחוּ אִישׁ אִישׁ עַל מַצַּבְתּוֹ,</p>
<p>הַשְּׁלָדִים יִשְלָיוּ בִנְשִׁיָּה אֲפֵלָה;</p>
<p>הַיְּעָרוֹת – כְּבָר תַּצְהִיב שַׁלַּכְתָּם הַקְּמֵלָה</p>
<p>וְאָסַר הַקַּיִץ לִסְעָרוֹת מֶרְכַּבְתּוֹ.</p>
</blockquote>
<blockquote>
<p>תִּינוֹקוֹת נְבוּכִים בָּרְחוֹבוֹת הַנְּעוּרִים</p>
<p>וּבָכֹה רַב בֶּכֶה עַל אָבְדַן אִמּוֹתָם;</p>
<p>עִם עֶרֶב יָבֹאוּ בַבָּתִּים הַפְּעוּרִים,</p>
<p>שֶׁעָזְבוּ הַגְּדוֹלִים, כִּי כָמְהוּ לְמוֹתָם.</p>
</blockquote>
<blockquote>
<p>וִירֻקֵּי-עֵינַיִם הַחֲתוּלִים מְהַלְּכִים</p>
<p>וְקוֹפְצִים לְפֶתַע לַקְּדֵרוֹת בַּכִּירָה</p>
<p>כַּעֲבָדִים לִשְׁיָרֵי סְעוּדָה כַבִּירָה;</p>
</blockquote>
<blockquote>
<p>קוֹלוֹת הַכְּלָבִים הַחֲשֵׁכָה מְפַלְּחִים</p>
<p>וְיַעַן הַגֶּבֶר בִּקְרִיאָה בוֹדֵדָה –</p>
<p>אַךְ אִישׁ עוֹד לֹא יֵעוֹר מִשְּׁנָתוֹ הַכְּבֵדָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12757">https://benyehuda.org/read/12757</a></div></body>