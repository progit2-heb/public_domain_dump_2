<h1>[שבורים הפכים]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שְׁבוּרִים הַפַּכִּים</p>
<p>וְרֵיק הַגָּבִיעַ.</p>
<p>נִמְשֶׁכֶת מִגַּג הַיָּצִיעַ</p>
<p>יִלְלַת חֲתוּלִים נְמַקִּים.</p>
</blockquote>
<blockquote>
<p>בְּעִיר נָכְרִיָּה מִתְפַּלֶּשֶׁת אִשָּׁה,</p>
<p>כְּרוּתָה מִן הַבַּעַל.</p>
<p>אוּלַי הַלַּיְלָה כּוֹס רַעַל</p>
<p>אֶל פִּיהָ עוֹד הִיא מַגִּישָׁה.</p>
</blockquote>
<blockquote>
<p>שָׂרִיד אָנֹכִי וְלִי אֵין שֵׁנִי.</p>
<p>הַרְחֵק לֹא יָרֹן לִי עוֹד כְּרָךְ.</p>
<p>כִּבָּה סַעֲרִי אֶת הָאָח,</p>
<p>וְאָפַס כָּל יֵינִי.</p>
</blockquote>
<blockquote>
<p>הַב הַמַּאֲכֶלֶת!</p>
<p>הַלַּיְלָה אֶשְׂרֹט בִּבְשָׂרִי</p>
<p>מַדְוֵי אֶתְמוֹלִי וּמְחָרִי</p>
<p>וְאַךְ הַשַּׁלְשֶׁלֶת.</p>
</blockquote>
<blockquote>
<p>בַּחשֶׁךְ אַתִּיז כֹּה שְׁנוֹתַי</p>
<p>אַחַת אֶל אַחַת לָאָרוֹן.</p>
<p>וְאָחוּג מִסְּבִיבוֹ חוּג שָׁחוֹר וְאָרֹן</p>
<p>שִׁיר אָבְדַן תְִּקווֹתָי.</p>
</blockquote>
<h2>[המקור האשכנזי]</h2>
<blockquote>
<p>נִשְׁבְּרוּ הַפַּכִּים</p>
<p>וְרֵיק הַגָּבִיעַ,</p>
<p>קוֹלְחָה מֵעַל גַּג יָצִיעַ</p>
<p>יִלְלַת חֲתוּלִים נְמַקִּים.</p>
</blockquote>
<blockquote>
<p>בַּנֵּכָר מִתְפַּלְּשָׁה אִשָּׁה בּוֹכִיָּה,</p>
<p>כְּרוּתָה מִבַּעְלָהּ.</p>
<p>אוּלַי בְּזֶה הַלַּיְלָה</p>
<p>עוֹד תָּרִיק כּוֹס-רַעַל אֶל פִּיהָ.</p>
</blockquote>
<blockquote>
<p>שָׂרִיד הִנֵּנִי,</p>
<p>מִמֶּרְחָק לֹא יָרֹן לִי כְרָךְ.</p>
<p>סַעֲרִי כִבָּה הָאָח</p>
<p>וְאָפֵס כָּל יֵינִי.</p>
</blockquote>
<blockquote>
<p>הַב הַמַּאֲכֶלֶת!</p>
<p>הַלַּיְלָה אֶשְׂרֹט בִּבְשָׂרִי</p>
<p>כָּל מַדְוֵי אֶתְמוֹלִי וּמְחָרִי</p>
<p>וַאֲנַתְּקָה הַשַּׁלְשֶׁלֶת!</p>
</blockquote>
<blockquote>
<p>בַּחֲשֵׁכָה אַתִּיז אֶצְבְּעוֹתַי</p>
<p>אַחַת אַחַת אֶל הָאָרוֹן,</p>
<p>וּסְבִיבוֹ חוּג שָׁחוֹר אָחוּגָה וְאָרֹן</p>
<p>שִׁיר אַחֲרוֹן יְמוֹתָי. —</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12789">https://benyehuda.org/read/12789</a></div></body>