<h1>[בכפרך עתה שקט]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בִּכְפָרֵךְ עַתָּה שֶׁקֶט.</p>
<p>בָּתָּיו צְבוּעִים</p>
<p>שֶׁמֶשׁ חֹרֶף.</p>
<p>בְּזֶה הַזֹּךְ הַקַּר</p>
<p>יְחִידָה נַפְשֵׁךְ נָמָה,</p>
<p>עַד אָבוֹאָה, בָּך תְּשׁוּקָה לָצֶקֶת –</p>
<p>בִּכְפָרֵךְ עַתָּה שֶׁקֶט.</p>
</blockquote>
<blockquote>
<p>מִן הַמַּפָּחָה יֵצֵא גֵץ</p>
<p>אֶל שֶׁלֶג כָּחֹל.</p>
<p>עִקְּבוֹת כֶּלֶב כֵּהִים</p>
<p>אֶל יַעַר אִלֵּם יָרוּצוּ.</p>
<p>הֵן גַּם אַתְּ כָּמוֹנִי</p>
<p>בְּלוּלָה חַיִּים וָמָוֶת.</p>
<p>וְדוּמָם עוֹד תְּחַכִּי, כִּי אֲעִירֵךְ –</p>
<p>אֶל שֶׁלֶג כָּחֹל.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12840">https://benyehuda.org/read/12840</a></div></body>