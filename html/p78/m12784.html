<h1>[הנה בצלעי היערות]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הִנֵּה בְצַלְעֵי הַיְּעָרוֹת מִמֶּרְחָק</p>
<p>עוֹד דְּבֵקִים כָּל כִּתְמֵי אַרְגָּמָן,</p>
<p>יְרָקוּם יְמֵי-קַיִץ נִשְׁחָפִים.</p>
</blockquote>
<blockquote>
<p>עַד כִּי יֵרָחֲצוּ</p>
<p>בְּמֵימֵי עֶרֶב שְׁחוֹרִים,</p>
<p>וְרוּחַ תַּעֲבֹר בִּמְרוֹמֵי צַמָּרוֹת</p>
<p>וְתָנַע בַּלָּאט דִּמְמָתָן</p>
<p>וְתֶחְדָּל.</p>
</blockquote>
<blockquote>
<p>אָז יִסַּע לַיְלָה לַגֵּיאָיוֹת,</p>
<p>שָׁטוֹף וְגָאֹה,</p>
<p>וְעָבוֹר כָּל רָאשֵׁי הֶהָרִים.</p>
</blockquote>
<blockquote>
<p>וְאַתָּה, הַשָּׁלֵו, כִּי-תֵרֶא כָל אֵלֶּה —</p>
<p>וּבָאוּ אֵל יַעֲרֵי הַיְגוֹנִים מִמֶּרְחָק</p>
<p>אֶל-קִרְבֶּךָ</p>
<p>וְשָׁכְנוּ בְךָ לְעוֹלָמִים.</p>
</blockquote>
<blockquote>
<p>אַךְ רוּחַ תַּעֲבֹר בַּצַּמָּרוֹת</p>
<p>וְתָנַע כִּמְעַט דִּמְמָתְךָ</p>
<p>וְתֶחְדָּל.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12784">https://benyehuda.org/read/12784</a></div></body>