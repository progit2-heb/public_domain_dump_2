<h1>אל דודי</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הַיּוֹם יִפְנֶה</p>
<p>וְאַהֲבָתִי הַחֲשָׁאִית</p>
<p>אַךְ תַּבִּיט אֶל תּוּגַת עֵינֶיךָ הַתְּכֻלָּה.</p>
<p>אַהֲבָתִי הַצְּנוּעָה.</p>
</blockquote>
<blockquote>
<p>וּבְבֹא אֵלַי הַלַּיְלָה הָרַךְ,</p>
<p>מַה יַּעַרְגוּ שְׁנֵי שָׁדַי הַקְּטַנִּים, הַחִוְרִים</p>
<p>אֵלֶיךָ דּוֹדִי!</p>
</blockquote>
<blockquote>
<p>וּפֶתַע אָז אֶתַּר מִיצוּעִי</p>
<p>וּבְיָדִי אֶלְחָצֵם אֶל לִבִּי. חֲרֵדָה אֶלְחַשׁ</p>
<p>אֶל הַלַּיְלָה:</p>
<p>"אֲהַבְתִּיו, אֲהַבְתִּיו! "</p>
</blockquote>
<blockquote>
<p>גַּם רַחְמִי יִרְעַד חֶרֶשׁ תּוֹךְ גַּעְגּוּעִים</p>
<p>אֶל הַיָּלֶד. –</p>
</blockquote>
<p>דרוזנדורף, 1915</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12858">https://benyehuda.org/read/12858</a></div></body>