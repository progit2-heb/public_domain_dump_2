<h1>[דומם הינך]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>דּוּמָם הִנְּךָ עוֹמֵד לְפָנָי.</p>
<p>עֵינְךָ הַתְּכֻלָּה</p>
<p>עוֹבְרָה נוּגָה עָלַי</p>
<p>וְרוֹחֲפָה אֶל הָאֹפֶק.</p>
</blockquote>
<blockquote>
<p>אָנָה תִשְׁלַח עַתָּה אֶת נַפְשֶׁךָ?</p>
</blockquote>
<blockquote>
<p>כָּל גַּעְגּוּעֶיךָ</p>
<p>עוֹד לֹא יִדְאוּ סְבִיבִי</p>
<p>כְּפַרְפְּרֵי רִקְמָה.</p>
</blockquote>
<blockquote>
<p>הִנְּךָ הוֹלֵךְ מֵעִמִּי, הַנּוֹדֵד.</p>
<p>אַךְ מַקֶּלְךָ הֶעָקֹם</p>
<p>יֵרֶא דַרְכֶּךָ.</p>
</blockquote>
<blockquote>
<p>וּבִצְעֹד כְּבָר רַגְלֶיךָ בֵּין יַעֲרֵי הַמֶּרְחָק –</p>
<p>תּוֹךְ נַפְשִׁי הַכְּמֵהָה</p>
<p>צְעָדֶיךָ הַחֲשָׁאִים</p>
<p>דֹּם עוֹד יִרְעָשׁוּ.</p>
</blockquote>
<blockquote>
<p>נֶצַח יִרְעָשׁוּ. –</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12728">https://benyehuda.org/read/12728</a></div></body>