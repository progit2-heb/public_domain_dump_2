<h1>[תוך טרדת נעורי]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>תּוֹךְ טִרְדַּת נְעוּרַי הַפּוֹחֲזִים</p>
<p>אוֹתְךָ, אֵלִי, הוֹרַנִי אָבִי.</p>
</blockquote>
<blockquote>
<p>אַךְ אָנֹכִי אֶל הַמִּשְׂחָק</p>
<p>מִפָּנֶיךָ בָּרַחְתִּי</p>
<p>כִּי כֹה קָצַר לִי זְמַנִּי.</p>
</blockquote>
<blockquote>
<p>וְאַתָּה –</p>
<p>מֵחָכְמָה תָמִיד נַחְבֵּאתָ</p>
<p>לִבְלִי מִשְׂחָקִי הַפְרִיעַ,</p>
<p>עַד כִּי כִמְעַט נְשִׁיתִיךָ.</p>
</blockquote>
<blockquote>
<p>וְהִנֵּה עִם שׁוּבִי יְחִידִי הַבָּיְתָה –</p>
<p>וְכָל מְלַוַּי כְּבָר נָמוּ בַדֶּרֶךְ –</p>
<p>אוֹתְךָ הִכַּרְתִּי הוֹלֵךְ עַל-יָדִי,</p>
<p>זָקֵן וְעָנִי</p>
<p>כָּמוֹנִי הַיּוֹם.</p>
</blockquote>
<blockquote>
<p>אֶת מַקְלִי לְךָ אַשְׁאִילָה</p>
<p>עַד סַפְסָל בְּגַנֵּי עַרְבָּיִם.</p>
<p>רֵיחַ אַרְגָּמָן חֲרִישִׁי עוֹד נָרַח</p>
<p>שֶׁל שָׁמַיִם רְחוֹקִים,</p>
<p>וְנֵרֶא בְּשַׂחֵק יְלָדִים מִמֶּנוּ וָהָלְאָה,</p>
<p>מִמֶּנוּ וְהָלְאָה.</p>
</blockquote>
<blockquote>
<p>אַחַר נָסוּרָה אֶל הָעֶרֶב,</p>
<p>יַחְדָּו וּלְבַדֵּנוּ,</p>
<p>לָנוּחַ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12842">https://benyehuda.org/read/12842</a></div></body>