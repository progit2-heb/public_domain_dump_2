<h1>[צעדי דור]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>צַעֲדֵי דוֹר וָדוֹר</p>
<p>תּוֹךְ נַפְשִׁי הַיּוֹם יִשְׁעָטוּ.</p>
<p>כֻּלָּם עָבְרוּ לְפָנֵינוּ</p>
<p>אֶת הָאָבִיב וְאֶת הַחֹרֶף.</p>
</blockquote>
<blockquote>
<p>אֲבִיבָם הֵעִיף עֲלֵיהֶם</p>
<p>כָּל נוֹצוֹת נִצָּתוֹ</p>
<p>וַיִּשְׂמָחוּ —</p>
<p>וְאוֹתָנוּ לֹא זָכְרוּ וְלֹא חָלוּ.</p>
</blockquote>
<blockquote>
<p>וְהִנֵּה בָאנוּ שִׁכְבָה חֲדָשָׁה</p>
<p>וַנֵּשֶׁב בָּאָבִיב.</p>
</blockquote>
<blockquote>
<p>יְלָדֵינוּ רוֹקְדִים קִרְבֵּנוּ לִקְרַאת מָחָר,</p>
<p>שׂוֹחֲקִים לְתֻמָּם.</p>
</blockquote>
<blockquote>
<p>אוּלָם מְהֵרָה נִשְׁכַּב לְיַד הָרִאשׁוֹנִים,</p>
<p>שְׁחוֹרִים וּשְׁלֵוִים.</p>
<p>וְאַחֲרֵי אֶלֶף שָׁנָה —</p>
<p>הֲתֵשֵׁב גַּם אַתָּה, הַזָּר,</p>
<p>בִּבְדִידָתְךָ הָרְחוֹקָה, כָּמוֹנִי הַיּוֹם,</p>
<p>וְלִבְּךָ בָּאָבִיב אֵלֵינוּ</p>
<p>וְאֵלֶיךָ?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12782">https://benyehuda.org/read/12782</a></div></body>