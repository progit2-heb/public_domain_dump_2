<h1>[הה, ספינותי]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הָהּ, סְפִינוֹתַי הַשְּׁחוֹרוֹת,</p>
<p>מַה-נִּרְדַּמְתֶּן חֶרֶשׁ</p>
<p>בְּרַחֲבֵי הַלַּיְלָה</p>
<p>כְּתַרְנְגוֹלוֹת נָמוֹת!</p>
</blockquote>
<blockquote>
<p>לִנְשִׁימַת מַלָּחֵי אֵין-שֵׁמַע</p>
<p>מִכְּנַף הָעִתִּים אַאֲזִינָה,</p>
<p>כִּי אִתָּם אִוִּיתִי לִנְסֹעַ מְעָט. –</p>
</blockquote>
<blockquote>
<p>מִשַּׂלְמוֹת קֵיצִים פְּרוּעִים</p>
<p>נָשְׁרוּ זְמִירוֹת נְעָרוֹת</p>
<p>כְּנִצָּה לְבָנָה.</p>
</blockquote>
<blockquote>
<p>עַל שְׁבִילֵי תֵבֵל עֲרֻמָּה</p>
<p>עוֹד יִדְלֹק כֶּלֶב יְחִידִי</p>
<p>אַחֲרֵי לֹא-מְאוּמָה.</p>
</blockquote>
<blockquote>
<p>וְשֶׁמֶשׁ בּוֹרַחַת מִכְּפָר אֲשֶׁר חָלַף,</p>
<p>מַה נֶּאֶנְחָה בְחָפְזָהּ</p>
<p>בִּדְלִי מֵי בְאֵרוֹת. –</p>
</blockquote>
<blockquote>
<p>הַאִם לֹא נִמְתַּח עוֹד פַּעַם,</p>
<p>הוֹי מַלָּחַי הַיְגֵעִים,</p>
<p>מִפְרָשֵׂינוּ הַשְּׁחוֹרִים,</p>
<p>כִּי נָסוּר אֶל הַבֹּקֶר?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12827">https://benyehuda.org/read/12827</a></div></body>