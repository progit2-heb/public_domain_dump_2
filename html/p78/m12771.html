<h1>[קרון יחידי]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>קָרוֹן יְחִידִי וְאַחֲרוֹן כְּבָר נָכוֹן לַדֶּרֶךְ,</p>
<p>הָבָה נַעֲלֶה וְנִסַּע,</p>
<p>כִּי לֹא יְחַכֶּה.</p>
</blockquote>
<blockquote>
<p>רָאִיתִי נְעָרוֹת רַכּוֹת בְּלֶכְתָּן</p>
<p>וּפְנֵיהֶן הַצָּרִים</p>
<p>הֶאְדִּימוּ וְאָבְלוּ</p>
<p>כִּשְׁקִיעוֹת אַרְגָּמָן.</p>
</blockquote>
<blockquote>
<p>– יְלָדִים עֲגֻלִּים וּוְרֻדִּים</p>
<p>שֶׁהָלְכוּ לְתֻמָּם,</p>
<p>כִּי נִקְרָאוּ.</p>
</blockquote>
<blockquote>
<p>רָאִיתִי אֲנָשִׁים,</p>
<p>גֵּאִים וּזְקוּפִים עָבְרוּ בִרְחוֹבוֹת-תֵּבֵל,</p>
<p>עֵינֵיהֶם הַגְּדוֹלוֹת הִרְחִיקוּ</p>
<p>מֵאֶצְלָם וָהָלְאָה –</p>
<p>גַּם הֵמָּה כְבָר עָלוּ בְנַחַת</p>
<p>וַיִּסָּעוּ.</p>
</blockquote>
<blockquote>
<p>אַחֲרוֹנִים אֲנַחְנוּ,</p>
<p>הַיּוֹם יַעֲרֹב,</p>
<p>קָרוֹן יְחִידִי וְאַחֲרוֹן כְּבָר נָכוֹן לַדֶּרֶךְ,</p>
<p>הָבָה נַעֲלֶה דוּמָם</p>
<p>וְנִסַּע אַף אָנוּ,</p>
<p>כִּי לֹא יְחַכֶּה.–</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12771">https://benyehuda.org/read/12771</a></div></body>