<h1>[כי יקרב הליל]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כִּי יִקְרַב הַלַּיִל הַגָּדוֹל אֶל פִּתְחִי —</p>
<p>תּוֹךְ חִוְרַת חֹרֶף</p>
<p>אֵשְׁבָה עַל הַתַּנּוּר,</p>
<p>עוֹטֶה סֵבֶל-שֵׂיבָה.</p>
</blockquote>
<blockquote>
<p>מֵחֲדָרִים קְרוֹבִים</p>
<p>מְשׁוּבַת יְלָדִים צוֹהֶלֶת</p>
<p>תָּגִיחַ אֶל הָאֵלֶם.</p>
</blockquote>
<blockquote>
<p>וּנְעוּרַי שֶׁנָּסְעוּ לָעַד</p>
<p>יַבְלִיחוּ רֶגַע בְּאֹפֶק חַיָּי,</p>
<p>כְּרֹאשׁ תֹּרֶן אֳנִיָּה</p>
<p>לְאַפְסֵי עַרְבָּיִם.</p>
</blockquote>
<blockquote>
<p>וּבְחִיל יַכִּיר הַלֵּב:</p>
<p>אַךְ לַשָּׁוְא עָבַרְנוּ עַד הֲלוֹם.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12803">https://benyehuda.org/read/12803</a></div></body>