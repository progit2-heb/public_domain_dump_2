<h1>[הנני רץ]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הִנְנִי רָץ וְרָץ בַּמּוֹרָד,</p>
<p>גֻּלְגָּלְתִּי מַלְבִּינָה</p>
<p>מוּל שַׁחַק שָׁחוֹר.</p>
</blockquote>
<blockquote>
<p>הַרְחֵק עָמְדוּ הַנְּעָרוֹת מֵאַחֲרָי,</p>
<p>אִתָּן שְׂעָרִי הַשָּׁחוֹר כִּכְנַף עָרֶב.</p>
</blockquote>
<blockquote>
<p>עַרְבַּיִם עֲרֵבִים עֲלֵיהֶן יִשֹּׁבוּ</p>
<p>יַוְרִידוּ פְנֵיהֶן,</p>
<p>עֵת בַּחֲשֵׁכָה אֶל הַנִּקְרָה אֶפֹּלָה.</p>
</blockquote>
<blockquote>
<p>מִקִּרְבִּי תְּשַׂגְשֵׂג אָז תִּרְזָה</p>
<p>וּתְכַדֵּר צַמַּרְתָּהּ;</p>
<p>נַעֲרוֹת-מָחָר תָּבֹאנָה תֵשַׁבְנָה בְצֵל צַמַּרְתִּי,</p>
<p>בְּחֹם הַיּוֹם</p>
<p>מִבְּלִי דַעַת תִּצְהַלְנָה.</p>
</blockquote>
<p>וינה, 9.6.1924</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12929">https://benyehuda.org/read/12929</a></div></body>