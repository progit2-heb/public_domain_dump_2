<h1>[אבואה עירום]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אָבוֹאָה עֵירֹם אֶל פִּתְחֵךְ וְיָחֵף —</p>
<p>אַל בִּי תֵבוֹשִׁי.</p>
<p>יָמַי הַשְּׁלֵוִים בְּסַעֲרֵךְ הֵן תַּחֲרשִׁי,</p>
<p>לָכֵן אֵין-מָשׁוֹט אֶל כָּל צַד אֶסָּחֵף.</p>
</blockquote>
<blockquote>
<p>מִמְּקוֹר דָּמַיִךְ כִּי דֶמַע יִזַּל לִלְבָבִי,</p>
<p>נִרְוֶה גַם שְׁנֵינוּ, אֲנִי וָאָתְּ,</p>
<p>עַד אִם תִּשְׁקֹט נַפְשֵׁךְ וְתָרֹן אַף בַּלָּאט —</p>
<p>וְעֵינַיִךְ עֵינָיו שֶׁל אָבִי.</p>
</blockquote>
<blockquote>
<p>עַל פִּי בּוֹרֵנוּ עוֹד רֶגַע קָטָן נִתְמַהְמַהּ.</p>
<p>הִנֵּה רָפְתָה כְּבָר יָדֵנוּ וְשַׁךְ זֶה הַכַּעַשׂ,</p>
<p>עַתָּה רַק טוֹב לָנוּ שֶׁבֶת אֵין-מַעַשׂ —</p>
<p>וְתֵבֵל הֵן נָשַׁתְנוּ בַּחוּץ זֶה-כַּמָּה.</p>
</blockquote>
<blockquote>
</blockquote>
<h2>[המקור האשכנזי]</h2>
<blockquote>
<p>אֶל פִּתְחֵךְ אָבוֹאָה עֵירֹם וְיָחֵף —</p>
<p>אַל בִּי תֵבוֹשִׁי;</p>
<p>שִׁמְשֵׁךְ הַשְּׁחוֹרָה יָצַקְתְּ עֲלֵי רֹאשִׁי,</p>
<p>אָז נִשְׁבַּר מְשׁוֹטִי, לְכָל רוּחַ אֶסָּחֵף.</p>
</blockquote>
<blockquote>
<p>מִמְּקוֹר דָּמַיִךְ דֶּמַע כִּי תִשְׁאָבִי</p>
<p>וְרָוִינוּ שְׁנֵינוּ, אֲנִי וָאַתְּ,</p>
<p>עַד יִשְׁקֹט לִבֵּךְ, אַף יָרֹן אָט —</p>
<p>וְעֵינַיִךְ עֵינֵי אָבִי.</p>
</blockquote>
<blockquote>
<p>עַל מִפְתַּח בּוֹרֵנוּ עוֹד רֶגַע נִתְמַהְמַהּ.</p>
<p>הִנֵּה רָפְתָה יָדֵנוּ וְשָׁבַת הַכַּעַשׂ,</p>
<p>עַתָּה טוֹב לָנוּ שֶׁבֶת אֵין-מַעַשׂ —</p>
<p>וְתֵבֵל נָשַׁתְנוּ זֶה-כַּמָּה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12786">https://benyehuda.org/read/12786</a></div></body>