<h1>[אפלת ליל קיץ]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֲפֵלַת לֵיל קַיִץ</p>
<p>חוֹבֶקֶת בַּחֲשָׁאִי</p>
<p>שָׂדוֹת מַהְבִּילִים אֵד חָמִים.</p>
</blockquote>
<blockquote>
<p>בַּעֲגָלָה חוֹרֶקֶת בִּכְבֵדוּת</p>
<p>אֶל הַנֵּכָר אֶסָּעָה,</p>
<p>עֲשַׁן הָעֶגְלוֹן הַמְקַטֵּר</p>
<p>וְרֵיחַ גֶּלְלֵי הַסּוּסִים</p>
<p>יַחֲלִיקוּ עֲרֵבִים אֶת פָּנָי.</p>
</blockquote>
<blockquote>
<p>דַּרְכֵּנוּ מַחֲוִירָה כִמְעָט</p>
<p>וְאוֹבְדָה תוֹךְ גּוּשׁ הָאֲפֵלָה.</p>
</blockquote>
<blockquote>
<p>מִמֶּרְחָק נִשְׁלַח אֵלֵינוּ: “אוֹ-הוֹ” מְמֻשָּׁךְ —</p>
<p>הָבָה נָסוּרָה הַצִּדָּה.</p>
</blockquote>
<blockquote>
<p>בְּלֵיל זֶה הַשָּׁקֵט, הַמַּחְבִּיא,</p>
<p>אֶסַּע אֶל הַנֵּכָר, —</p>
<p>כֹּה אָבִיתִי לִנְסֹעַ</p>
<p>לָנֶצַח.</p>
</blockquote>
<p>וינה, 4.10.1919</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12907">https://benyehuda.org/read/12907</a></div></body>