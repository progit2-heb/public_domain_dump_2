<h1>[עבים ערבייך]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עָבִים עֲרָבַיִךְ בַּסְּתָוִים</p>
<p>וּמִשְׁקְפֵי אוֹרַיִךְ נֶעְכָּרוּ —</p>
<p>לַיְלָה וְלַיְלָה בְּרַעַד תִּבְלָעֵם הַסֵּינָה.</p>
</blockquote>
<blockquote>
<p>עֲבָרֵךְ מָלֵאת עַד אֵין מָקוֹם.</p>
<p>מִגְרָשִׁים כְּסוּפִים</p>
<p>תְּמוֹלֵךְ וּמְחָרֵךְ עוֹד הוֹזִים.</p>
<p>וְאוֹתִי יָד זָרָה</p>
<p>בָּךְ שָׂמַתְנִי</p>
<p>לִחְיוֹת עִמָּךְ כָּל יַלְדוּתֵךְ.</p>
</blockquote>
<blockquote>
<p>כָּל סִמְטוֹתַיִךְ הַנִּלְאוֹת</p>
<p>נוֹטוֹת אֶל קִרְבִּי</p>
<p>וְעָגְמַת מִקְדָּשִׁים אֲשֶׁר נִתְעוּ</p>
<p>אֶל תּוֹךְ צָהֳלַת חוּצוֹת.</p>
</blockquote>
<blockquote>
<p>שָׁרִים בָּךְ הָלְכוּ</p>
<p>וְאַךְ יָפְיָם לְעוֹרָם —</p>
<p>בְּנוֹתַיִךְ הַדַּקּוֹת מָה אֲהֵבוּם.</p>
<p>וְלֵילֵי-רִקְמָה אַף עָלַי תָּנִיפִי,</p>
<p>אוֹתָם עוֹד אַעַט כָּל יָמָי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12797">https://benyehuda.org/read/12797</a></div></body>