<h1>[הינה כד חיים]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הִנֵּה כַּד חַיִּים קָטָן</p>
<p>צָפַנְתִּי בַחֲדָרַי –</p>
<p>וּמִדֵּי בֹקֶר תִּגְאֶה קֶרֶת,</p>
<p>תַּךְ גַּלֶּיהָ עַד מִפְתָּנִי.</p>
</blockquote>
<blockquote>
<p>בְּרַחֲבֵי לַיְלָה סוּסִים עֵירֻמִּים יִדְהָרוּ,</p>
<p>רָמוּ רוֹכְבֵיהֶם</p>
<p>עַל אֶרֶץ רַבָּה.</p>
</blockquote>
<blockquote>
<p>לִבִּי לַעֲרִירֵי הָאָרֶץ,</p>
<p>הַשּׁוֹכְבִים עֵרִים תּוֹךְ לֵילָם הַדָּווּי</p>
<p>וְעֵינָם צוֹפִיָּה מֵחֲרַכָּיו</p>
<p>עַד אַחֲרִיתָם.</p>
</blockquote>
<blockquote>
<p>אָכֵן בְּאַלְפֵי דְרָכִים נָנוּסָה –</p>
<p>וּבְאַחַת הַכּוֹרֵת אוֹסְפֵנוּ.</p>
<p>אַשְׁרֵינוּ אִם יֶלֶד נִתַּן לָנוּ,</p>
<p>כִּי אִתּוֹ נִחְיֶה שֵׁנִית יַלְדוּתֵנוּ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12807">https://benyehuda.org/read/12807</a></div></body>