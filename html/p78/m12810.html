<h1>[בובה שלך]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בֻּבָּה שֶׁלָּךְ הַגִּדֶּמֶת</p>
<p>תֵּשֵׁב עַל מִטָּתֵךְ בּוֹכִיָּה,</p>
<p>כִּי כְבָר נָסָעַתְּ.</p>
<p>דֻּבֵּךְ הַשָּׁחוּם</p>
<p>יֵשֵׁב עַל מִטָּתֵךְ וּבוֹכֶה,</p>
<p>כִּי כְבָר נָסָעַתְּ.</p>
</blockquote>
<blockquote>
<p>הַאִם לֹא תָבֹאִי מְהֵרָה,</p>
<p>אִמָּא קְטַנָּה,</p>
<p>לְאַמְּצָם אֶל לִבֵּךְ,</p>
<p>אִמָּא קְטַנָּה?</p>
</blockquote>
<blockquote>
<p>אַבָּא יוֹשֵׁב בַּפִּנָּה,</p>
<p>צוֹפֶה אֶל עוֹלָם רֵיק.</p>
<p>אִמֵּךְ יוֹשְׁבָה בַפִּנָּה</p>
<p>וּשְׂמָלוֹת קְטַנּוֹת לֹא תִתְפֹּר</p>
<p>עוֹד לִילָדַיִךְ,</p>
<p>אִמָּא קְטַנָּה.</p>
</blockquote>
<blockquote>
<p>וְקוֹפֵץ עֶרֶב בְּעַד הַחַלּוֹן,</p>
<p>כֶּלֶב שָׁחוֹר,</p>
<p>בּוֹלֵעַ אַבָּא וְאִמָּא</p>
<p>וּבֻבָּה וָדֹב.</p>
</blockquote>
<blockquote>
<p>וְיוֹם לְיוֹם יֵחָרֵז –</p>
<p>וְאַתְּ אֵינֵךְ –</p>
<p>פְּנִינֵי זְכוּכִית עֲכוּרָה</p>
<p>בְּלִי אִשֵּׁי עֵינַיִךְ,</p>
<p>אִמָּא קְטַנָּה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12810">https://benyehuda.org/read/12810</a></div></body>