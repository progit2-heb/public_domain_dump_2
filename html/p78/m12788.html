<h1>[עם כלבים]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עִם כְּלָבִים אֶת פְּצָעַי</p>
<p>בַּבִּיבִים אָלֹקָּה.</p>
<p>כָּל בֹּקֶר יִזְרַח שֶׁמֶשׁ לִשְׁקֹעַ —</p>
<p>אַשְׁרֵי יִרְאֶנּוּ!</p>
</blockquote>
<blockquote>
<p>טֹרְפָה הַדַּעַת!</p>
<p>וּצְוָחָה וּבְכִי וָשִׁיר מִבָּיִת —</p>
<p>לְרַחֲבֵי הַדּוֹרוֹת</p>
<p>הֵמָּה יָהִידוּ בְּרִיק הַלֵּיל.</p>
</blockquote>
<blockquote>
<p>דָּלְחוּ עֵינַיִךְ לַשִּׁגָּעוֹן</p>
<p>וְרָחֲבוּ מִפַּחַד.</p>
<p>מַה-לָּךְ כִּי תַחַרְגִי אֶל אַרְמוֹנוֹת חֲרֵבִים,</p>
<p>בַּת-מַלְכָּה כְלוּאָה?</p>
</blockquote>
<blockquote>
<p>רְאִי, רַעְיוֹתַיִךְ לֹא שְׂנֵאוּךְ.</p>
<p>הוֹאִילוּ הַגֶּד-לָךְ מִדֵּי לַיְלָה פָרוּעַ:</p>
</blockquote>
<blockquote>
<p>תְּקוּעוֹת חֲרָבוֹת בַּכֶּסֶת,</p>
<p>תַּחְתֶּיהָ אֵין אִישׁ.</p>
</blockquote>
<blockquote>
<p>עֲרִיסָה לְבָנָה</p>
<p>מֵעַצְמָהּ תִּתְנַדְנֵד,</p>
<p>בָּהּ יֶלֶד מֵת.</p>
</blockquote>
<blockquote>
<p>כָּל אֶלֶף שָׁנָה</p>
<p>בָּאָה יְשִׁישָׁה מֵאֶרֶץ גְּזֵרָה,</p>
<p>מְצִיצָה אַחַת בַּחַלּוֹן</p>
<p>וְהוֹלֵכָה. —</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12788">https://benyehuda.org/read/12788</a></div></body>