<h1>[על הגבע]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עַל הַגֶּבַע כָּרַע קַיִץ –</p>
<p>אָז בִּלְבַב עֲיָרָה</p>
<p>גָּדַלְתִּי עִמָּךְ.</p>
</blockquote>
<blockquote>
<p>סִנָּר חוּם עָטִית</p>
<p>לִרְקֹד מוּל הַשֶּׁמֶשׁ,</p>
<p>וְעֵינַיִךְ תְּכֻלּוֹת אוֹ יְרֻקּוֹת.</p>
</blockquote>
<blockquote>
<p>עַל פֶּתַח בֵּית-סִפְרֵךְ חִכִּיתִי,</p>
<p>וְתָמִיד חִכִּיתִי,</p>
<p>אִם תָּבִיאִי לִי שִׂמְחָה קְטַנָּה.</p>
</blockquote>
<blockquote>
<p>אַךְ עִוְרִים יָרַדְנוּ בָּאֳנִיּוֹת</p>
<p>לִקְנוֹת לָנוּ עוֹלָם –</p>
<p>וּשְׁנוֹתֵינוּ סָרוּ מֶנּוּ.</p>
</blockquote>
<blockquote>
<p>וְעַתָּה בֵּין הַרֲרֵי שֶׁלֶג</p>
<p>לִקְרַאת עֶרֶב נִרְבָּצָה.</p>
<p>רַגְלֵינוּ בָלוּ מִן הַתְּלָאוֹת</p>
<p>וּמְאוּם לֹא קָנִינוּ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12820">https://benyehuda.org/read/12820</a></div></body>