<h1>[בעלות הגשם]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בֵּעָלוֹת הַגֶּשֶׁם מֵעַל הַדֶּשֶׁא</p>
<p>נִצְעַד שְׁנַיִם</p>
<p>לְפַאֲתֵי יוֹם תָּמֵהַּ –</p>
<p>אַתְּ בְּשֵׁשׁ שְׁנוֹתַיִךְ,</p>
<p>זוּ אַךְ בָּאת הֵנָּה,</p>
<p>וַאֲנִי הַהוֹלֵךְ כְּבָר לָשׁוּב.</p>
</blockquote>
<blockquote>
<p>אֲגַם קָטֹן זֶה</p>
<p>תַּחַת שְׂמִיכָה יְרֻקָּה לֹא יָזוּעַ.</p>
<p>אֶתְמוֹל שָׁלָה דַיָּג מִמֶּנּוּ</p>
<p>דָּג רוֹעֵד.</p>
</blockquote>
<blockquote>
<p>אֵי-שָׁם יַעֲמֹד בַּיִת</p>
<p>אֲשֶׁר לֹא לִי וְלֹא לָךְ.</p>
<p>עָלֵינוּ רַק לָלֶכֶת הָלְאָה וְלָלֶכֶת.</p>
</blockquote>
<blockquote>
<p>עַל רוּחַ בְּתֻמֵּךְ תִּשָּׁעֵנִי</p>
<p>לָנוּם מְעַט קָט,</p>
<p>אֶצְבָּעֵךְ הַזְּעִירָה לֹא תָמֹצִּי עוֹד.</p>
</blockquote>
<blockquote>
<p>אַךְ הִנֵּה כִי נִפָּרֵד</p>
<p>יִשֹּׁב בְּכִי חֲשָׁאִי עָלַי וְעָלָיִךְ –</p>
<p>אַתְּ בְּשֵׁשׁ שְׁנוֹתַיִךְ</p>
<p>וַאֲנִי הַהוֹלֵךְ כְּבָר לָשׁוּב.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12812">https://benyehuda.org/read/12812</a></div></body>