<h1>[בעצום ערב]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בַּעֲצֹם עֶרֶב עֵינַיִךְ</p>
<p>תּוֹךְ אֵיזֶה כְפָר רָחוֹק,</p>
<p>תִּישְׁנִי כֹה זְעִירָה וּלְבַדֵּךְ.</p>
<p>כּוֹכָבִים רְחוּצִים</p>
<p>רַק יִשְּׁרוּ חֲשָׁאִים עֲלֵי נוּמֵךְ.</p>
</blockquote>
<blockquote>
<p>יוֹמֵךְ הַקָּטֹן</p>
<p>הֵן כְּבָר נִרְקַם חוּטֵי יָגוֹן,</p>
<p>וְאַף עוֹד יִתְפָּעֵם,</p>
<p>פַּעֲמוֹן נוּגֶה,</p>
<p>בִּדְמִי חֲלוֹמֵךְ.</p>
</blockquote>
<blockquote>
<p>עֵת אָסוּר אֶל כְּפָרֵךְ</p>
<p>לֶאֱכֹל לָחֶם,</p>
<p>מַה תַּצְנִיעִי תוֹךְ חָזִי</p>
<p>רֹאשֵׁךְ הַזָּהֹב, הֶחָם,</p>
<p>לִבְכּוֹת חֶרֶשׁ וְהַרְבֵּה,</p>
<p>כִּי כָבַד עָלַיִךְ הֶעָמָל.</p>
</blockquote>
<blockquote>
<p>הַכֹּל אוֹמְרִים:</p>
<p>בֵּית-סֵפֶר דָּבָר טוֹב.</p>
<p>אַךְ אֲנִי וָאָתְּ –</p>
<p>רַק אוֹרְחִים אָנוּ פֹה,</p>
<p>וּבַל נֵדָע,</p>
<p>אִם בֵּית-סֵפֶר דָּבָר טוֹב.</p>
</blockquote>
<blockquote>
<p>כְּפָר רָחוֹק,</p>
<p>בּוֹ נִצְּבָה בִתִּי אֲלֻמָּה דַקָּה –</p>
<p>עִמִּי אֶשָּׂאֶנּוּ כָכָה.</p>
<p>רֹאשָׁהּ הַזָּהֹב, הֶחָם,</p>
<p>יִכֹּף בְּעֶצֶב אַחֲרָי,</p>
<p>עַד יַעֲצֹם עֶרֶב עֵינֶיהָ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12813">https://benyehuda.org/read/12813</a></div></body>