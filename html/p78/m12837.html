<h1>[מפה לעולם]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מִפֹּה לָעוֹלָם הַנָּתִיב מָה אָרָךְ!</p>
<p>יָמֵינוּ נִלְאִים – וְהוֹלֵךְ הַמֶּרְחָק וְגָדֵל.</p>
<p>מַהֵר יִכְרְעוּ תַחְתֵּיהֶם וְתִקְוָה אַחֲרוֹנָה תִבָּדֵל –</p>
<p>וּלְשׁוּלֵי זוֹ קִרְיָה קִיצוֹנָה אָז לָעַד נִסְתָּרַח.</p>
</blockquote>
<blockquote>
<p>כִּי פֹה נִגְנְזָה עֲבוּרֵנוּ שֵׁנָה עֲמֻקָּה וּבְטוּחָה.</p>
<p>הַאִם נִתְאַבֵּל עַל אָבְדַן כָּל רֵעֵינוּ? –</p>
<p>הֲלֹא רַק נָמִים הֵם, נָמִים פֹּה קָרוֹב עַל-יָדֵנוּ.</p>
<p>נִיעַף עוֹד יוֹתֵר – וְאַף לָנוּ תִנְעַם הַמְּנוּחָה.</p>
</blockquote>
<blockquote>
<p>בַּחוּץ – אֶת קֵיצָיו יִרְקֹם שֶׁמֶשׁ, חָזוֹר וְרָקוֹם,</p>
<p>עַל מַסֶּכֶת חִוְרָה שֶׁל עִתִּים.</p>
<p>אַךְ אָנוּ יַחְדָּו אָז נִשְׁלָוָה רֵעִים אֲמִתִּים,</p>
<p>קְרִירִים וְשׁוֹתְקִים. וּלְכֻלָּנוּ יִרְחַב הַמָּקוֹם.</p>
</blockquote>
<h2>[סג: המקור האשכנזי]</h2>
<blockquote>
<p>מִפֹּה אֶל הָעוֹלָם מָה רַבָּה הַדָּרֶךְ!</p>
<p>יָמֵינוּ כֹּה נִלְאִים, וְהוֹלֵךְ הַמֶּרְחָק וְגָדֵל.</p>
<p>מְהֵרָה יִכְרְעוּ תַחְתָּם, וּמֶנּוּ שְׂרִיד תִּקְוָה יִבָּדֵל –</p>
<p>וּלְשׁוּלֵי עִיר זוֹ הַקִּיצוֹנָה לָעַד אָז נִסְתָּרַח.</p>
</blockquote>
<blockquote>
<p>כִּי פֹה שְׁמוּרָה לָנוּ שֵׁנָה עֲמֻקָּה וּבְטוּחָה.</p>
<p>לָמָּה נִתְאַבֵּל עַל אָבְדַן רֵעֵינוּ?</p>
<p>הֵן רַק נָמִים הֵם, נָמִים קָרוֹב אֶצְלֵנוּ.</p>
<p>כִּי נִיעַף עוֹד יוֹתֵר, וְתִנְעַם אַף לָנוּ הַמְּנוּחָה.</p>
</blockquote>
<blockquote>
<p>בַּחוּץ יִרְקֹם שֶׁמֶשׁ אֶת קֵיצָיו, חָזוֹר וְרָקוֹם,</p>
<p>עַל חִוְרוֹן מַסֶּכֶת הָעִתִּים.</p>
<p>אַךְ אָנוּ יַחְדָּו נִשְׁלָוָה יְדִידִים אֲמִתִּים,</p>
<p>קְרִירִים וְשׁוֹתְקִים. וְיִרְחַב לָנוּ הַמָּקוֹם.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12837">https://benyehuda.org/read/12837</a></div></body>