<h1>[בוקר יעלף]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בֹּקֶר יְעַלֵּף קְרוּם שֶׁלֶג</p>
<p>אֶת הַחוּצוֹת.</p>
</blockquote>
<blockquote>
<p>כִּתְמֵי דָם שְׂרוּעִים</p>
<p>יַאְדִּימוּ מְקוֹמוֹת אֶת הַשָּׁלֶג.</p>
</blockquote>
<blockquote>
<p>אֶצְבָּעוֹת, יָדַיִם, רַגְלַיִם,</p>
<p>פּוֹרְחוֹת בָּרְחוֹבוֹת,</p>
<p>עֲמוּמוֹת תִּפֹּלְנָה</p>
<p>כְּגִזְרֵי עֵץ מֵתִים</p>
<p>עַל הַשָּׁלֶג.</p>
</blockquote>
<blockquote>
<p>עֵינַיִם יְחִידוֹת</p>
<p>תָּצֵצְנָה שְׁחוֹרוֹת, תְּכֻלּוֹת,</p>
<p>תּוֹךְ דַּאֲבוֹן זְכוּכִית</p>
<p>מֵעֲבָרִים.</p>
</blockquote>
<blockquote>
<p>הָרֶגֶל נִזְהֶרֶת בְּצַעְדָּהּ,</p>
<p>תִּינוֹקוֹת נִפְחָדִים</p>
<p>כּוֹבְשִׁים הַפָּנִים בְּסִנַּר אִמּוֹתָם</p>
<p>וּבוֹכִים,</p>
<p>בּוֹכִים בַּחֲשָׁאִי.</p>
</blockquote>
<blockquote>
<p>בֹּקֶר כְּבָר יְעַלֵּף קְרוּם שֶׁלֶג</p>
<p>אֶת הַחוּצוֹת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12756">https://benyehuda.org/read/12756</a></div></body>