<h1>[מכתבים פשוטים]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מִכְתָּבִים פְּשׁוּטִים וַעֲנָוִים,</p>
<p>עָמְלָה יָד כְּבֵדָה לְכָתְבָם —</p>
<p>תָּוֵי-כָבוֹד תְּלִיתִים עַל חָזִי.</p>
</blockquote>
<blockquote>
<p>מִלַּיִךְ שֶׁצָּמְחוּ בְּעַרְבוֹת בֶּסְרַבִּיָּה</p>
<p>כְּקִלְחֵי הַתִּירָס הַקָּשִׁים,</p>
<p>אֲחוֹתִי הַשְּׁחוֹרָה!</p>
</blockquote>
<blockquote>
<p>לִפְנֵי פִתְחֵךְ בְּאֵר חָפָרְתְּ,</p>
<p>בָּא כֶלֶב-שְׁכֵנֵךְ הַשָּׂעִיר</p>
<p>לִרְאוֹת בַּמַּעֲשֶׂה.</p>
<p>וּבָנַיִךְ דִּמּוּ לָדוּג בָּהּ</p>
<p>עִם עֶרֶב</p>
<p>יָרֵחַ מַחֲמִיא.</p>
</blockquote>
<blockquote>
<p>זוֹחֵל הָיִיתִי —</p>
<p>וּמִן הַשֻּׁלְחָן לִנְפֹּל</p>
<p>לֹא נְתַתִּנִי.</p>
</blockquote>
<blockquote>
<p>וְעַתָּה אֹמְרָה מִלִּים זָרוֹת</p>
<p>מִדֵּי לַיְלָה</p>
<p>אֶל כְּרַךְ מִשְׁתָּאֶה —</p>
<p>וְאֵין יוֹדֵעַ,</p>
<p>כִּי אוֹתָךְ אֲדַבֵּר מִקִּרְבִּי,</p>
<p>אַתְּ אֲחוֹתִי הַנַּעְלָמָה</p>
<p>בְּעַרְבוֹת בֶּסְרַבִּיָּה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12780">https://benyehuda.org/read/12780</a></div></body>