<h1>[אלוהי, הנערות]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֱלֹהַי, הַנְּעָרוֹת הַהוֹלְכוֹת לְעֵת עֶרֶב לָשׂוּחַ</p>
<p>עִם כַּלְבֵיהֶן,</p>
<p>כִּי לֹא חֲנַנְתָּן מִזִּיוְךָ,</p>
<p>וַאֲשֶׁר שׁוֹכְבוֹת מִדֵּי לַיְלָה עַל מִשְׁכָּבָן</p>
<p>וְלֹא תְנוּמָה לְעֵינֵיהֶן —</p>
<p>מַה-זֹּאת עָשִׂיתָ לָהֶן?</p>
</blockquote>
<blockquote>
<p>הִנֵּה גַם לִבָּן הַתָּמִים</p>
<p>יְקַו כָּל הַיָּמִים לְרֶגַע שֶׁל טוֹבָה —</p>
<p>וְאַתָּה, אֱלֹהַי,</p>
<p>עַל כָּל בָּשָׂר עֵרִיתָ חַסְדֶּךָ —</p>
<p>וְאוֹתָן לָמָּה שָׁכַחְתָּ?</p>
</blockquote>
<blockquote>
<p>כָּל בְּרוּאֶיךָ יִבְעֲרוּ בְּעוֹלָמְךָ</p>
<p>לְהָבִים קְטַנִּים, בְּהִירִים,</p>
<p>וְהֵנָּה אַךְ עֲשֵׁנוֹת כָּל יְמֵיהֶן.</p>
</blockquote>
<blockquote>
<p>הֵן יוֹדְעוֹת מְאֹד: רֵעוֹתֵיהֶן יָפוּ מֵהֶן,</p>
<p>הַגְּבָרִים לֹא יֵדְעוּ רַחֵם, —</p>
<p>וְהִנֵּה סְפוּרִים הַיָּמִים</p>
<p>וְלִבָּן מָה רָפֶה,</p>
<p>לָכֵן יֵבְךְּ זֶה הַלֵּב מִדֵּי לַיְלָה עַל מִשְׁכָּבָן</p>
<p>וְלֹא דֳמִי לוֹ.</p>
</blockquote>
<blockquote>
<p>אֱלֹהַי, אֱצָל-נָא גַם עֲלֵיהֶן קֶרֶן אַחַת,</p>
<p>וְלוּ קֶרֶן זְעִירָה,</p>
<p>מִשַּׁלְהֶבֶת-זִיוְךָ הַגְּדוֹלָה —</p>
<p>וְתִלְהַבְנָה גַם הֵן,</p>
<p>וְתִיפֶינָה עֵינֵיהֶן</p>
<p>וּפְנֵיהֶן יִצְהָלוּ.</p>
</blockquote>
<blockquote>
<p>פְּקָד-נָא נְוֵהֶן אַךְ פַּעַם,</p>
<p>עוֹדָן יוֹשְׁבוֹת לְתֻמָּן וּמְחַכּוֹת,</p>
<p>הָבֵא גַם לָהֵנָּה מִנְחָה קְטַנָּה</p>
<p>— הֵן רַב לְךָ רָב! —</p>
<p>וִיהִי לָהֶן חָג.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12775">https://benyehuda.org/read/12775</a></div></body>