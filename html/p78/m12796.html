<h1>[חדרי שישך]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>חַדְרֵי שֵׁישֵׁךְ שֶׁרָוְחוּ —</p>
<p>תַּחַת סֵבֶל עִתִּים יָנוּחוּ.</p>
<p>כִּי בָם לָנוּ מִשְׁתֵּי חֶמֶד,</p>
<p>גֹּרַשׁ עֶרֶב בִּמְאוֹרֵי נֵרוֹת</p>
<p>וְאַרְכֵי רֶגֶל שָׁמְרוּ סִפָּם.</p>
</blockquote>
<blockquote>
<p>עֵינֵי נָשַׁיִךְ שְׂרָפִים עָפוּ</p>
<p>מְלֹא חֲלָלָם,</p>
<p>חָלוּ גֵוִים דַּקִּים</p>
<p>נִיעִים חוֹלְמִים</p>
<p>תּוֹךְ שַׂלְמַת-כִּפָּה מְגֻוֶּנֶת.</p>
</blockquote>
<blockquote>
<p>דֶּרֶךְ תְּמוּרוֹת שָׁנִים</p>
<p>חַי מַלְכֵּךְ עַד הֵנָּה.</p>
<p>פְּעָמִים יֵצֵא בַּסַּנְוֵרִים</p>
<p>אֶל כִּכַּר-עֶרֶב כֵּהָה</p>
<p>וּדְמוּתוֹ הָאֲרֻכָּה</p>
<p>שְׁחוֹרָה לוֹ נִשְׁקֶפֶת</p>
<p>מִמַּרְאַת הַמִּרְצֶפֶת.</p>
</blockquote>
<blockquote>
<p>בָּתִּים דְּחוּיִים יָשְׁבוּ לָאָרֶץ —</p>
<p>הֵמָּה כָל הֲדָרֵךְ יַחֲרִישׁוּ</p>
<p>אֶל חָפְזַת כִּרְכָּרוֹת גּוֹעוֹת.</p>
</blockquote>
<blockquote>
<p>סִמְטָה שְׁחוֹחָה כָזֹה</p>
<p>עָבַר יֶלֶד, עָבְרָה זוֹנָה, עָבַר תַּלְיָן.</p>
</blockquote>
<blockquote>
<p>וְעַתָּה אָנֹכִי,</p>
<p>מִשָּׁם,</p>
<p>מִכַּף-יַלְדוּתֵךְ עַד אַפְסָיִךְ.</p>
</blockquote>
<blockquote>
<p>תּוֹךְ לֵילַיִךְ יִשְׂחוּ</p>
<p>רִבּוֹא אוֹרוֹת גְּוָנִים,</p>
<p>שְׁחָקִים אֲדַמְדַּמִּים עֲלֵיהֶם יִשַּׁחוּ —</p>
<p>וְאֵלַי</p>
<p>נִפְנוּפֵי אֵין-שֵׁמַע יִשֹּׁבוּ</p>
<p>מֵאָז —</p>
<p>מִמְּנָפוֹת נָשַׁיִךְ הַיָּפוֹת שֶׁנָּמוּ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12796">https://benyehuda.org/read/12796</a></div></body>