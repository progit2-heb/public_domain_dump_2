<h1>[הה, ימיי]</h1>
דוד פוגל
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הָהּ, יָמַי הַנִּרְגָּשִׁים,</p>
<p>אֲשֶׁר נִגְּרוּ פַעַם</p>
<p>תּוֹךְ סִמְטוֹת אֵיזוֹ קִרְיָה</p>
<p>כְּנַהֲרֵי סְתָו חֲרוּשִׁים!</p>
<p>לָנֶצַח הֵן חָמְקוּ אֵי-אָנָה –</p>
<p>וְעַל חוֹמוֹת פְּצוּעוֹת עוֹדָם חֲקוּקִים.</p>
</blockquote>
<blockquote>
<p>עִם שׁוּבִי אֶרְאֵם עַד אֶחָד.</p>
<p>כֻּלָּם שֶׁלִּי הֵם</p>
<p>וְלֹא שֶׁלִּי.</p>
</blockquote>
<blockquote>
<p>עֵינַי אֶשָּׂא אֶל עָל,</p>
<p>אִם לֹא אֶרְאֵנִי מֵצִיץ מִן הַחַלּוֹן.</p>
<p>אַךְ הַסַּפָּה כְבָר שִׁנְּתָה מְקוֹמָהּ,</p>
<p>וְאַף אֲנִי אֵינֶנִּי.</p>
</blockquote>
<blockquote>
<p>וְשֶׁלֶג יוֹרֵד,</p>
<p>שֶׁלֶג כְּמִקֶּדֶם.</p>
<p>אֲנִי זוֹקֵף צַוְּארוֹן לְבוּשִׁי</p>
<p>וְהוֹלֵךְ מִמֶּנִּי,</p>
<p>הַרְחֵק מִמֶּנִּי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/12821">https://benyehuda.org/read/12821</a></div></body>