<h1>[לא אחפץ כי ידע] / תרגם אשר ברש</h1>
מיכאיל לרמונטוב
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>לֹא אֶחְפֹּץ כִּי יֵדַע גַּם אַחַד הָאָדָם</p>
<p>אֶת קוֹרוֹת יְמֵי חַיֵּי הַפֶּלִאים, הַטְּמִירִים;</p>
<p>אֵיכָכָה אָהַבְתִּי וְלָמָּה עֻנֵּיתִי</p>
<p>יָדוּנוּ כִּלְיוֹתַי וֵאלֹהִים הָאַדִּירִים.</p>
</blockquote>
<blockquote>
<p>לִפְנֵיהֶם לְבָבִי דִּין יִתֵּן וְחֶשְׁבּוֹן,</p>
<p>מֵעִמָּם גַּם יִשְׁאַל לוֹ רַחֲמִים וַחֲנִינָה,</p>
<p>וְנִמְצָא בִי חֵטְא יְיַסְּרֵנִי הָאֶחָד –</p>
<p>הָאֶחָד שֶׁסֵּבֶל יִסּוּרַי לִי מִנָּה.</p>
</blockquote>
<blockquote>
<p>תּוֹכַחַת הֶהָמוֹן, תּוֹכַחַת בְּנֵי־אָדָם,</p>
<p>הַנֶּפֶשׁ הַגֵּאָה לֹא תוּכַל לְצַעֵר,</p>
<p>יֶהֱמֶה גַּל־יָם וְיִשְׂתָּעֵר בְּקִצְפּוֹ –</p>
<p>הַכֵּף לֹא יִתְמוֹטֵט אַף גַּם לֹא יִנָּעֵר.</p>
</blockquote>
<blockquote>
<p>הֶעָבִים הָרָמִים יַכְתִּירוּ קָדְקֳדוֹ;</p>
<p>הוּא שָׁכֵן עֲרִירִי בֵּין שְׁנֵי הָאֵיתָנִים,</p>
<p>וְעָצוּר הִרְהוּרוֹ, הוּא לֹא יְשִׂיחֶנּוּ</p>
<p>בִּלְתִּי אִם לַסְּעָרָה וּלְרַעֲמֵי־עֲנָנִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/39736">https://benyehuda.org/read/39736</a></div></body>