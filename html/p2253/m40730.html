<h1>[מוֹשִׁיעִי לְעִתּוֹת צָרָה גְּאֻלַּת עַמְּךָ הוֹאֵל] (גאולה)</h1>
משולם הסופר מפרוג'ה
<body align="right" dir="rtl"><div align="right" dir="rtl"><!DOCTYPE html>
<body>
<p>[מפֵּרוּגָ֗ה (Perugia) בפלך טוֹסְקָנָה, חי
כנראה במחצית הראשונה של המאה הי"ד]</p>
<blockquote>
</blockquote>
<p><strong>גְּאֻלָּה</strong></p>
<blockquote>
<p>מוֹשִׁיעִי לְעִתּוֹת צָרָה / גְּאֻלַּת עַמְּךָ הוֹאֵל</p>
<p>אָנָּא שִׂים לָחֳרָבוֹת בָּצְרָה / לְשַׁמָּה קֵדָר וְאַרְבֵאל.</p>
</blockquote>
<blockquote>
<p>מְרוֹם שִׁבְתּוֹ שׁוֹכֵן סֶלַע / גַּאֲוַת לִבּוֹ הַשְׁפִּילֵהוּ</p>
<p>רֹבֶה קַשָּׁת תִּבְלַע / תִּפְתַּח־אֶרֶץ תְּכַסֵּהוּ</p>
<p>וְלוֹבֵשׁ רִקְמָה וְתוֹלָע / גֶּבֶר עֲמִיתְךָ כַּלֵּהוּ</p>
</blockquote>
<blockquote>
<p>וְתוֹרִיד לָאָרֶץ נִצְחָם / וּרְמֹס בְּחֵמָה מַגְדִּיאֵל</p>
<p>וְכָל־מַאֲמַצֵּי כֹחָם / וּבַל־יִזָּכֵר יִשְׁמָעֵאל.</p>
</blockquote>
<blockquote>
<p>שַׁוְעַת עַמְּךָ אָבִי זְכֹר / מַהֵר שְׁנַת פְּקֻדָּתָם</p>
<p>וּבְרִית בְּחִירֶיךָ תִּזְכֹּר / תּוֹשִׁיעֵם בַּעֲבוּר אַהֲבָתָם</p>
<p>יְדִידֶיךָ לָמָּה תִמְכֹּר / שְׁעֵה־נָא אֶל־תְּפִלָּתָם</p>
</blockquote>
<blockquote>
<p>חֹן עַל־פְּלֵיטַת עַמֶּךָ / וְרַחֶם־נָא לְדַל שׁוֹאֵל</p>
<p>וְכַפֵּר לְמַעַן שְׁמֶךָ / כִּי תְּעוּדָה הִיא בְּיִשְׂרָאֵל.</p>
</blockquote>
<blockquote>
<p>לִבְשִׁי עֻזְּךָ בִּזְרוֹעֶךָ / עוּרִי עוּרִי כִּימֵי קֶדֶם</p>
<p>זִכְרוֹנְךָ וְשִׁמְעֶךָ / לֹא תִּשְׁכַּח יָמִים מִקֶּדֶם</p>
<p>וְכַנָּה אֲשֶׁר הִיא נִטְעֶךָ / תְּכִינֶהָ כְמִקֶּדֶם</p>
</blockquote>
<blockquote>
<p>בָּרֵךְ חֵילְךָ וְלֹא תִקֹּב / כִּי מָגִנֵּנוּ רַחֲמַי אַל</p>
<p>הַבָּאִים יַשְׁרֵשׁ יַעֲקֹב / יָצִיץ וּפָרַח יִשְׂרָאֵל.</p>
</blockquote>
<blockquote>
<p>מֵקִים אֶת־דִּבְרֵי עֲבָדָיו / וַעֲצַת מַלְאָכָיו יַשְׁלִים</p>
<p>וְאוֹהֵב צֶדֶק לִידִידָיו / וְשׁוֹמֵעַ צַעֲקַת דַּלִּים</p>
<p>מְרַחֵם לְמַעֲשֵׂה יָדָיו / יַגְבִּיהַּ קֶרֶן שְׁפָלִים</p>
</blockquote>
<blockquote>
<p>חוּשָׁה לִפְדּוֹת אֶת־עָם נוֹשַׁע / עֵת יַעֲמֹד הַשַּׂר מִיכָאֵל</p>
<p>וּשְׂרִידַי עַמְּךָ הוֹשַׁע / וְתָשִׁיב גּוֹלַת אֲרִיאֵל.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/40730">https://benyehuda.org/read/40730</a></div></body>