<h1>זֶמֶר נוּגֶה</h1>
רחל בלובשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הֲתִשְׁמַע קוֹלִי, רְחוֹקִי שֶׁלִּי,</p>
<p>הֲתִשְׁמַע קוֹלִי, בַּאֲשֶׁר הִנְּךָ –</p>
<p>קוֹל קוֹרֵא בְּעֹז, קוֹל בּוֹכֶה בִּדְמִי</p>
<p>וּמֵעַל לַזְּמַן מְצַוֶּה בְּרָכָה?
תֵּבֵל זוֹ רַבָּה וּדְרָכִים בָּה רָב.</p>
<p>נִפְגָּשׁוֹת לְדַק, נִפְרָדוֹת לָעַד.</p>
<p>מְבַקֵּשׁ אָדָם, אַךְ כּוֹשְׁלוֹת רַגְלָיו,</p>
<p>לֹא יוּכַל לִמְצֹא אֶת אֲשֶׁר אָבַד.
אַחֲרוֹן יָמַי כְּבָר קָרוֹב אוּלַי,</p>
<p>כְּבָר קָרוֹב הַיּוֹם שֶׁל דִּמְעוֹת פְּרִידָה,</p>
<p>אֲחַכֶּה לְךָ עַד יִכְבּוּ חַיַּי,</p>
<p>כְּחַכּוֹת רָחֵל לְדוֹדָהּ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/4548">https://benyehuda.org/read/4548</a></div></body>