<h1>[הוי, ארצי, הורתי, מדוע]</h1>
רחל בלובשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הוֹי, אַרְצִי, הוֹרָתִי, מַדּוּעַ</p>
<p>כֹּה שָׁדוּף נוֹפֵךְ וְעָצֵב?</p>
<p>זִכְרוֹנָהּ שֶׁל אֶרֶץ חוֹרֶגֶת</p>
<p>בְּלִי מֵשִׂים עוֹלֶה עַל הַלֵּב:
עַל גִּבְעָה – פִּרְחֲחֵי אַשּׁוּחַ,</p>
<p>בַּמִּישׁוֹר – יְשִׁישֵׁי אַלּוֹן.</p>
<p>בַּמּוֹרָד, עַל חוֹפֵי הַפֶּלֶג,</p>
<p>בְּנוֹת לִבְנֶה בִּכְסוּת שַׁבָּתוֹן;
יַד הַשֶּׁמֶשׁ תִּקְצַר מִתְּקֹעַ</p>
<p>בְּלֵב הַיַּעַר רֹמַח אָדֹם,</p>
<p>יוֹם תָּמִים בְּמִשְׁכַּן בְּנֵי אֹרֶן</p>
<p>אֲפֵלָה רֵיחָנִית וַחֲלוֹם.
הוֹי, אִמִּי! הֵן נֶחֱלֶה עָלַיִךְ,</p>
<p>הֵן נִתְבַּע עֶלְבּוֹנֵךְ מֵאֵל –</p>
<p>עַל מֻכֵּי צָהֳרַיִךְ כְּקֶדֶם</p>
<p>עוֹד תַּרְעִיפִי נִיחוֹחַ וָצֵל.</p>
</blockquote>
<p>שלהי קיץ, תרפ"ט</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/7642">https://benyehuda.org/read/7642</a></div></body>