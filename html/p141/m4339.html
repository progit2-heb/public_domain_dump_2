<h1>כָּאן עַל פְּנֵי הָאֲדָמָה</h1>
רחל בלובשטיין
<body align="right" dir="rtl"><div align="right" dir="rtl"><!DOCTYPE html>
<body>
<p>למ. ב.</p>
<blockquote>
<p>כָּאן עַל פְּנֵי אֲדָמָה – לֹא בֶּעָבִים, מֵעָל –</p>
<p>עַל פְּנֵי אֲדָמָה הַקְּרוֹבָה, הָאֵם;</p>
<p>לְהֵעָצֵב בְּעָצְבָּהּ וְלָגִיל בְּגִילָהּ הַדַּל</p>
<p>הַיּוֹדֵעַ כָּל כָּךְ לְנַחֵם.
לֹא עַרְפִלֵּי מָחָר – הַיּוֹם הַמּוּמָשׁ בַּיָּד,</p>
<p>הַיּוֹם הַמּוּצָק, הֶחָם, הָאֵיתָן:</p>
<p>לִרְווֹת אֶת הַיּוֹם הַזֶּה, הַקָּצָר, הָאֶחָד,</p>
<p>עַל פְּנֵי אַדְמָתֵנוּ כָּאן.
בְּטֶרֶם אָתָא הַלֵּיל – בּוֹאוּ, בּוֹאוּ הַכֹּל!</p>
<p>מַאֲמָץ מְאֻחָד, עַקְשָׁנִי וָעֵר</p>
<p>שֶׁל אֶלֶף זְרוֹעוֹת. הַאֻמְנָם יִבָּצֵר לָגֹל</p>
<p>אֶת הָאֶבֶן מִפִּי הַבְּאֵר?</p>
</blockquote>
<p>תל-אביב, תרפ"ז</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/4339">https://benyehuda.org/read/4339</a></div></body>