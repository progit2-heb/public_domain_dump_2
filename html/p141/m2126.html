<h1>שי</h1>
רחל בלובשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֲעוֹלֵל כַּגֶּפֶן</p>
<p>שְׁאֵרִית הָרַחַשׁ</p>
<p>וְאֶשְׁלַח מִנְחָה לָךְ</p>
<p>מִזִּמְרַת לִבִּי –</p>
<p>כָּל שֶׁיַּד הָעֶצֶב</p>
<p>לֹא עָקְרָה מִשֹּׁרֶשׁ,</p>
<p>שֶׁקְּדִים־הַזַּעַם</p>
<p>לֹא שָׁדַף עוֹד בִּי.</p>
<p>אֲרַפֵּד הַטֶּנֶא</p>
<p>זִכְרוֹנוֹת כִּנֶּרֶת,</p>
<p>וֶרֶד שְׁמֵי הַבֹּקֶר</p>
<p>בֵּין עֲצֵי הַגָּן,</p>
<p>זְהַב הַצָּהֳרַיִם</p>
<p>בְּמֶרְחָב רוֹגֵעַ</p>
<p>וְלִילַךְ הָעֶרֶב</p>
<p>עַל הָרֵי גוֹלָן;</p>
<p>זֵכֶר לֵיל הַסַּהַר</p>
<p>עַל חֶלְקַת הַמַּיִם.</p>
<p>זוֹ תְּרוּעַת הָאֹשֶׁר</p>
<p>בַּעֲלוֹת יָמַי,</p>
<p>כְּבִשְׁנִי תוֹלַעַת</p>
<p>בָּהּ אֶקְשֹׁר הַטֶּנֶא</p>
<p>וְאֶשְׁלַח אֵלֶיךָ –</p>
<p>הֲתִשְׂמַח לַשַּׁי?</p>
</blockquote>
<p>תר"ץ</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/2126">https://benyehuda.org/read/2126</a></div></body>