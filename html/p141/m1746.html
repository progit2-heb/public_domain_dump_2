<h1>נַפְתּוּלִים</h1>
רחל בלובשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אַלְלַי לִי! אַלְלַי… גּוֹבֵר הַיֵּצֶר,</p>
<p>נִמְשָׁכוֹת יָדַי מֵאֲלֵיהֶן</p>
<p>אֶל תִּפְאֶרֶת אֹדֶם וּבָרֶקֶת,</p>
<p>אֶל מִלִּים נָאווֹת כְּאֶבֶן-חֵן.
תְּבַצַּעְנָה אֶת אֲשֶׁר זָמְמוּ,</p>
<p>מַכִּירוֹת הֵן בְּכֹחָן כִּי רָב –</p>
<p>כָּהֲתָה עֵינִי מִשֶּׁפַע זֹהַר</p>
<p>וְאָזְנִי כָּבְדָה מִצְּלִיל זָהָב.
לֹא אֵדַע הַבְחִין בְּאוֹר הַשַּׁחַר,</p>
<p>לֹא אַקְשִׁיב לְקוֹל דְּמָמָה דַקָּה.</p>
<p>הַאֲנִי זֹאת, אֱמוּנִים נִשְׁבַּעְתִּי</p>
<p>לְמִלִּים פְּשׁוּטוֹת כִּצְעָקָה?!</p>
</blockquote>
<p>תרפ"ז</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/1746">https://benyehuda.org/read/1746</a></div></body>