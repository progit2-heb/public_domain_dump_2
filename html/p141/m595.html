<h1>[לֹא פַּעַם, בַּקַּיִץ]</h1>
רחל בלובשטיין
<body align="right" dir="rtl"><div align="right" dir="rtl"><!DOCTYPE html>
<body>
<p>לזכר ש.פ.</p>
<blockquote>
<p>לֹא פַּעַם, בַּקַּיִץ, עִם רֶדֶת הַיּוֹם,</p>
<p>לְאוֹר הַשְּׁקִיעָה הַדּוֹעֵךְ,</p>
<p>הָלַכְתִּי אֵלַיִךְ וְעֵת אֲרֻכָּה</p>
<p>הִקְשַׁבְתִּי לְקוֹל זִמְרָתֵךְ:</p>
<p>"קָטָן הוּא וְדַל הוּא חַדְרִי,</p>
<p>וַאֲנִי בּוֹ שָׁרוּי עֲרִירִי…"
וְחַי בִּי הַזֵּכֶר הַזֶּה הַנּוֹהֵר,</p>
<p>הַשֶּׁקֶט הַזֶּה וְהָרֹךְ,</p>
<p>וּמֶתֶק-הָעֶצֶב אֲשֶׁר זִמְרָתֵךְ</p>
<p>יָדְעָה עַל הַנֶּפֶשׁ לִנְסֹךְ.</p>
<p>"קָטָן הוּא וְדַל הוּא חַדְרִי,</p>
<p>וַאֲנִי בּוֹ שָׁרוּי עֲרִירִי…"
וְיֵשׁ כִּי נִדְמֶה לִי, עִם רֶדֶת הַיוֹם,</p>
<p>בִּשְׁלֹט בִּי תוּגַת-דִּמְדּוּמִים,</p>
<p>עֲדַיִן כְּקֶדֶם קוֹלֶטֶת אָזְנִי</p>
<p>הַלַּחַן הַהוּא הַתָּמִים:</p>
<p>"קָטָן הוּא וְדַל הוּא חַדְרִי,</p>
<p>וַאֲנִי בּוֹ שָׁרוּי עֲרִירִי…"</p>
</blockquote>
<p>סוף תרפ"ח</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/595">https://benyehuda.org/read/595</a></div></body>