<h1>זֶמֶר</h1>
רחל בלובשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בֹּקֶר וָעֶרֶב לְךָ וְעָלֶיךָ,</p>
<p>לְךָ וְעָלֶיךָ שָׁרוּ שִׁירָי:</p>
<p>סַעַר וָדֹמִי, צַהַל וּבֶכֶה,</p>
<p>פֶּצַע וָצֹרִי, נַחַת וּדְוָי.
יֵשׁ לֹא הִבְחַנְתִּי קוֹל מַעֲנֶךָ,</p>
<p>יֵשׁ וְנִתְּקָה הַשַּׁרְשֶׁרֶת כִּמְעַט,</p>
<p>רֶגַע – וְשָׁבוּ וְשָׁרוּ עָלֶיךָ,</p>
<p>שָׁרוּ עָלֶיךָ, אַהַב וּשְׁאָט.
לְךָ וְעָלֶיךָ, לְךָ וְעָלֶיךָ –</p>
<p>זֶמֶר יָחִיד הוּא לְאֶלֶף כִּנּוֹר;</p>
<p>סַעַר וָדֹמִי, צַהַל וּבֶכֶה,</p>
<p>פֶּצַע וָצֹרִי, אֹפֶל וָאוֹר.</p>
</blockquote>
<p>ניסן תרפ"ח</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/248">https://benyehuda.org/read/248</a></div></body>