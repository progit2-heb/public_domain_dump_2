<h1>אֲוִיר פְּסָגוֹת</h1>
רחל בלובשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הַפַּחַד הַמַּדְאִיב – פֶּן נַעֲכֹר</p>
<p>זִכְרוֹ שֶׁל רֶגֶשׁ מֵת,</p>
<p>אִם בְּמַגָּע לֹא-רֹךְ אוֹ בְּמַבָּט לֹא-אוֹר,</p>
<p>בְּאֹמֶר לֹא אֱמֶת.
נָסֹךְ עַל הֶעָבָר! אֵלָיו מֻצְמָד</p>
<p>הֹוֶה, וְאִם נִכְשָׁל –</p>
<p>כְּתַיָּרֵי הָרִים בַּחֶבֶל הָאֶחָד:</p>
<p>הַתְּהוֹמָה אוֹ אֶל עָל.
בִּבְרִית הַעְפָּלָה – חַיֵּי אֱנוֹשׁ –</p>
<p>קֻדַּשְׁנוּ – אָח, אָחוֹת.</p>
<p>נֵדַע-נָא עַלִּיזִים וּזְקוּפֵי רֹאשׁ</p>
<p>לִנְשֹׁם אֲוִיר פְּסָגוֹת.</p>
</blockquote>
<p>חורף, תר"ץ</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/918">https://benyehuda.org/read/918</a></div></body>