<h1>בְּאַחַד גִּלְגּוּלַי</h1>
רחל בלובשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הֶהָיִיתִי חַיָּה בֵּין חַיּוֹת הַשָּׂדֶה</p>
<p>בְּיָמִים רְחוֹקִים, בְּאַחַד גִּלְגּוּלַי?</p>
<p>וּמֵאָז לִי קִרְבַת הָאָחוֹת לְחַי</p>
<p>וְאֵימַת הָאָדָם הָרוֹדֶה?
אֲפֹרַת הַנּוֹצָה וְחַסְרַת הַמָּגֵן</p>
<p>גֻּלְגְּלָה-פִּרְפְּרָה בִּי נִשְׁמַת צִפּוֹר?</p>
<p>מַנְגִּינָה עַגְמוּמִית, אַהֲבַת הַדְּרוֹר –</p>
<p>הֵן מִמֶּנָּה, מִמֶּנָּה שְׁתֵּיהֶן.
וְאוּלַי בַּגִּלְגּוּל הָרָחוֹק-קָדוּם</p>
<p>הָיִיתִי גִבְעוֹל-עֲשָׂבִים יְרַקְרַק?</p>
<p>וְלָכֵן בְּאִמִּי-אֲדָמָה אֶדְבַּק,</p>
<p>וּמְנוּחַי בְּחֵיקָהּ הַשָּׁחוּם.</p>
</blockquote>
<p>שלהי קיץ, תרפ"ט</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/2817">https://benyehuda.org/read/2817</a></div></body>