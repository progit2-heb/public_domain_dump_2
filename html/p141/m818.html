<h1>וְאוּלַי לֹא הָיוּ הַדְּבָרִים...</h1>
רחל בלובשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>וְאוּלַי לֹא הָיוּ הַדְּבָרִים מֵעוֹלָם,</p>
<p>אוּלַי</p>
<p>מֵעוֹלָם לֹא הִשְׁכַּמְתִּי עִם שַׁחַר לַגָּן,</p>
<p>לְעָבְדוֹ בְּזֵעַת-אַפָּי?
מֵעוֹלָם, בְּיָמִים אֲרֻכִּים וְיוֹקְדִים</p>
<p>שֶׁל קָצִיר,</p>
<p>בִּמְרוֹמֵי עֲגָלָה עֲמוּסַת אֲלֻמּוֹת</p>
<p>לֹא נָתַתִּי קוֹלִי בְּשִׁיר?
מֵעוֹלָם לֹא טָהַרְתִּי בִּתְכֵלֶת שׁוֹקְטָה</p>
<p>וּבְתֹם</p>
<p>שֶׁל כִּנֶּרֶת שֶׁלִּי… הוֹי, כִּנֶּרֶת שֶׁלִּי,</p>
<p>הֶהָיִית, אוֹ חָלַמְתִּי חֲלוֹם?</p>
</blockquote>
<p>תרפ"ז</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/818">https://benyehuda.org/read/818</a></div></body>