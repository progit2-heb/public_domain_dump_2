<h1>חֲלוֹם בַּלָהוֹת</h1>
רחל בלובשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הוּצֵאתִי לִסָּקֵל, יָשְׁבוּ הַדַּיָּנִים</p>
<p>וְדֹם הֵנִידוּ רֹאשׁ.</p>
<p>אָרוּר, אָרוּר אֲשֶׁר הִרְבִּיץ חַטָּאת</p>
<p>לְפֶתַח לֵב אֱנוֹשׁ!
נָשַׁךְ אָבָק לוֹהֵט רַגְלַי הַיְחֵפוֹת</p>
<p>כֹּחִי הָלַךְ וָדָל;</p>
<p>קוֹצֵי צָבָר חִוְרִים לְאֹרֶךְ הַנָּתִיב</p>
<p>וְשַׁחַק מַחְשֶׁה מֵעָל.
וְכֹה אֶצְעַד, אֶצְעַד, וְיֵשׁ אֶפְנֶה</p>
<p>וְאַחֲרַי אַבִּיט, אַמְתִּין:</p>
<p>אוּלַי הוּנַף סוּדָר בִּידֵי אוֹתוֹ הָאִישׁ</p>
<p>עַל סַף בֵּית-דִּין?</p>
</blockquote>
<p>תרפ"ז</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/3072">https://benyehuda.org/read/3072</a></div></body>