<h1>יֵשׁ וְנִדְמֶה</h1>
רחל בלובשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>יֵשׁ וְנִדְמֶה: הַזִּכְרוֹנוֹת אַךְ הֶבֶל,</p>
<p>כִּי עֲרָפֶל קוֹרֵן עוֹטֵף בַּלָּאט</p>
<p>מְחוֹז הֶעָבָר – הָאֹשֶׁר וְהַסֵּבֶל,</p>
<p>כְּאֵב הַפְּצָעִים וְנַחַת הַמִּקְלָט.</p>
<p>הֲלֹא חֲלוֹם אִוְּתָה פִּנָּה נִסְתֶּרֶת.</p>
<p>דְּבֵקוּת לִבִּי בְּלֵב קָרוֹב וָעֵר?</p>
<p>וְיוֹם בָּהִיר וָקַר, וְאָח בּוֹעֶרֶת,</p>
<p>וְרַחֲשִׁי הַזַּךְ וְהַנּוֹהֵר?</p>
<p>יְהִי כָל עֲבָרִי חֲלוֹם נִרְאָה אֵי־פַעַם,</p>
<p>אַךְ בְּמִדְבַּר חַיַּי הוּא נַחַל לֹא אַכְזָב.</p>
<p>אֶכְרַע אֵלָיו דּוּמָם, בְּלִי מֶרֶד וּבְלִי זַעַם</p>
<p>לְרַוּוֹת בּוֹ צִמְאוֹנִי בְּלַהַט הַשָּׁרָב.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/13358">https://benyehuda.org/read/13358</a></div></body>