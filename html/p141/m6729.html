<h1>[התזכרי ליל אביב?]</h1>
רחל בלובשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הֲתִזְכְּרִי לֵיל אָבִיב? רֵיחַ גֶּשֶׁם נָדַף</p>
<p>מְצַפָּה לְשׁוֹאָה הִתְעַלְּפָה אֲדָמָה</p>
<p>מַה נָעַם לִשְׁנֵינוּ חֶמְדַּת לְבָבִי</p>
<p>אֶל הַלַּיְלָה לְהַקְשִׁיב בִּדְמָמָה.</p>
</blockquote>
<blockquote>
<p>נֶאֶלְמוּ הַפְּרָחִים גַּם הַיַּעַר</p>
<p>בַּמֶּרְחָק הַכָּחֹל אֶשָּׂא בְּרֹב רְעָדָה…</p>
<p>בַּלֵּב כֹּה יִרְבּוּ הֲזָיוֹת עֲלוּמִים</p>
<p>כִּפְרָחִים גַּם אֲנַחְנוּ דָּבָר לֹא נֵדָע</p>
</blockquote>
<blockquote>
<p>הִסְתָּרְגוּ הִתְפַּתְּלוּ צִלְלֵי עֲנָפִים</p>
<p>עַל שׁוּלֵי הַשְּׁקִיעָה בַּזָּהָב הַחִוֵּר.</p>
<p>הִיא גָּזְלָה מֵאִתָּנוּ מֵיטַב הָאוֹרָה</p>
<p>וְנִלְחַשׁ לָהּ אֲזַי דַּעֲכִי נָא מַהֵר.</p>
</blockquote>
<blockquote>
<p>וַתִּדְעַךְ הַשְּׁקִיעָה</p>
<p>וְאִשֵּׁי שְׂעָרָהּ הִבְהֲבוּ בַּמֶּרְחָק.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/6729">https://benyehuda.org/read/6729</a></div></body>