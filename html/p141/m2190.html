<h1>בְּלֵילוֹת מִקֶּדֶם</h1>
רחל בלובשטיין
<body align="right" dir="rtl"><div align="right" dir="rtl"><!DOCTYPE html>
<body>
<p>לשרה’לה בכנרת</p>
<blockquote>
<p>כַּחֲלוֹם: הַכֹּל – אַחֶרֶת, אַחֶרֶת</p>
<p>וְאֶל חוֹף לֹא-נוֹדָע טָסִים</p>
<p>אָנֹכִי וְאַתָּה עַל פְּנֵי הַכִּנֶּרֶת</p>
<p>בְּסִירָה לִבְנַת מִפְרָשִׂים.
מִקַּרְנֵי הַיָּרֵחַ שָׁזַרְנוּ שְׁנֵינוּ</p>
<p>אֶת הַפְּתִיל הַקּוֹשְׁרֵנוּ מֵאָז.</p>
<p>לֹא כִּזֵּב הַחֲלוֹם – הֵן עוֹדֵנוּ, עוֹדֵנוּ</p>
<p>מְהַלְּכִים בִּשְׁבִילוֹ הַמּוּפָז.
הֵן זִכְרוֹ הָרָחוֹק כְּמֵימֵי הַמַּבּוּעַ</p>
<p>הַמַּרְוִים-צוֹנְנִים בַּשָּׁרָב.</p>
<p>לֵיל יָרֵח אֶחָד – וְאוֹרוֹ זָרוּעַ</p>
<p>עַל יָמִים רַבִּים אַחֲרָיו.</p>
</blockquote>
<p>כסלו, תרצ"א</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/2190">https://benyehuda.org/read/2190</a></div></body>