<h1>[בלא ניב]</h1>
רחל בלובשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּלֹא נִיב, בְּלִי נוֹעַ,</p>
<p>רֶגַע אֶחָד אָרֹךְ,</p>
<p>לְחוּצָה אֵלֶיךָ</p>
<p>בְּעַרְבֵי רַחֲמִים וָרֹךְ –</p>
</blockquote>
<blockquote>
<p>אֵדַע מַרְגּוֹעַ</p>
<p>שֶׁל הֵלֶךְ מֻכֵּה־שָׁרָב</p>
<p>הַיּוֹשֵׁב לָנוּחַ</p>
<p>בְּצֵל הַיַּעַר הָעָב.</p>
</blockquote>
<blockquote>
<p>אֶשְׁכַּח שָׁכוֹחַ</p>
<p>כִּי יָצְאָה בִּי יַד הַגּוֹרָל</p>
<p>הַהוֹפֵךְ לְאֵבֶל</p>
<p>אֶת חַג חַיֵּינוּ הַדָּל. –</p>
</blockquote>
<blockquote>
<p>לְחוּצָה אֵלֶיךָ</p>
<p>בְּעַרְבֵי רַחֲמִים וָרֹךְ</p>
<p>בְּלֹא נִיב, בְּלִי נוֹעַ,</p>
<p>רֶגַע אֶחָד אָרֹךְ – –</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/5626">https://benyehuda.org/read/5626</a></div></body>