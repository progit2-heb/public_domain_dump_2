<h1>שִׁיר אֲסִירֵי עַכּוֹ</h1>
זאב ז'בוטינסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מִנִּי דָן עַד בְּאֵר-שֶׁבַע,</p>
<p>מִגִּלעָד לַיָּם,</p>
<p>אֵין אַף שַׁעַל אַדמָתֵנוּ</p>
<p>לֹא כֻפַּר בְּדָם.</p>
<p>דָּם עִברִי רָווּ לַשּׂבַע</p>
<p>נִיר וָהָר וָגַיא;</p>
<p>אַך מִדּוֹר וָדוֹר</p>
<p>לֹא נִשְׁפַּך טָהוֹר</p>
<p>מִדַּם חוֹרשֵׁי תֵל-חַי!</p>
<p>בֵּין אַיֶּלֶת וּמְתוּלָה,</p>
<p>נִסתָּר בְּקֶבֶר שׁוֹמֵם,</p>
<p>דֹּם שׁוֹמֵר גְּבוּל אַרצֵנוּ</p>
<p>גִּבּוֹר גִּדֵּם.</p>
<p>אָנוּ שֶׁבִי – אַך לִבֵּנוּ</p>
<p>אֱלֵי תֵּל-חַי בַּצָּפוֹן;</p>
<p>לָנוּ, לָנוּ תִהְיֶה, לָנוּ,</p>
<p>כֶּתֶר הַחֶרמוֹן.</p>
<p>
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/7377">https://benyehuda.org/read/7377</a></div></body>