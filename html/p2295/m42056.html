<h1>[מַלְאֲכֵי שָׁלוֹם הֲדַר צוּר הַשְׁמִיעוּ]</h1>
משה זכות
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>– ͝ – – – ͝ – – – – –</p>
</blockquote>
<blockquote>
<p>מַלְאֲכֵי שָׁלוֹם הֲדַר צוּר הַשְׁמִיעוּ</p>
<p>מַהֲלַל מִזְמוֹר לְתוֹדָה הָרִיעוּ.</p>
</blockquote>
<blockquote>
<p>שֶׁכְּבָר עָבַר עֲנַן אֵיד הַפָּחַד</p>
<p>שַׁאֲפוּ זִרְחוּ בְּאוֹר אֵל הוֹפִיעוּ</p>
<p>הֵן בְּלֵיל אַתֶּם בְּמַר בּוֹכִים יָחַד</p>
<p>הֵד חֲצוֹת לַיְלָה בְּמָרָה תַדְמִיעוּ.</p>
</blockquote>
<blockquote>
<p>זַעֲוַת הַקּוֹל בְּמָרָה תַקְשִׁיבוּ</p>
<p>זַעֲקוֹת רָחֵל מְרוֹמִים הִבְקִיעוּ</p>
<p>כֹּה חֲסִידֵי־אֵל כְּמוֹכֶם יִדְאָבוּ</p>
<p>כִּי יְגוֹנֵיהֶם שְׁנָתָם יָנִיעוּ.</p>
</blockquote>
<blockquote>
<p>וַעֲדוּ עַתָּה קְהַלְכֶם וָשִׁירוּ</p>
<p>וַעֲלוּ עַל־כֵּס כְּבוֹד אֵל הַבִּיעוּ</p>
<p>תַּאֲוַת דּוֹדִים קְדוֹשִׁים הָעִירוּ</p>
<p>תַּחֲנוּן עַם־אֵל עֲדֵי־רוֹם הַגִּיעוּ.</p>
</blockquote>
<blockquote>
<p>הַאֲדִירוּ עֹז לְהַעְלוֹת קוֹלֵנוּ</p>
<p>הַמְּמוּ מַשְׂטִין וְכָל־צַר הַכְנִיעוּ</p>
<p>צַעֲדוּ־נָא עַד־הֲדֹם כֵּס צוּרֵנוּ</p>
<p>צַהֲלוּ וּכְנַף רְנָנִים הַרְקִיעוּ.</p>
</blockquote>
<blockquote>
<p>עַטְּרוּ כֶתֶר לְאֵל־חַי לָנֶצַח</p>
<p>עֹז לְכֶתֶר זֶה בְּסוֹד שֵׁם הַשְׁבִּיעוּ</p>
<p>יַעֲלֶה יִהְיֶה כְּצִיץ עַל־הַמֶּצַח</p>
<p>יַעֲנֶה אֶתְכֶם בְּעֵת בּוֹ תַפְגִּיעוּ.</p>
</blockquote>
<blockquote>
<p>רוֹמֲמוּ שַׁדַּי וְטוּבוֹ תַשְׁפִּיעוּ</p>
<p>רִנֲנַת מִזְמוֹר לְתוֹדָה הָרִיעוּ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42056">https://benyehuda.org/read/42056</a></div></body>