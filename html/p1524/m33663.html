<h1>אֵשׁ מִלְּבָבִי</h1>
טודרוס בן יהודה אבולעפיה
<body align="right" dir="rtl"><div align="right" dir="rtl"><!DOCTYPE html>
<body>
<p>מתוך קובץ שירי צמדים לכבוד דון שלמה. בת ערב.</p>
<blockquote>
</blockquote>
<blockquote>
<p>אֵשׁ מִלְּבָבִי – וּמֵעֵינַי זְרָמִים,</p>
<p>תֹּפֶת בְּלִבִּי – אֲבָל עֵינַי כְּיַמִּים,</p>
<p>צַחוּ דְמָעַי – וְהֵם כַּדָּם אֲדֻמִּים.</p>
<p>שָׁלַח נְדוֹד אֵשׁ בְּעַצְמִי / מָסַךְ דְּמָעַי בְּדָמִי</p>
<p>זֻקְּקוּ בַעֲלִיל / חִיל, נִדְעֲכוּ בִי בְּחֻמִּי.</p>
</blockquote>
<blockquote>
<p>הַשּׁוֹמְעִים נִפְלְאוֹת עֹז אַהֲבָתִי</p>
<p>אוֹתִי תְמוֹל שָׁאֲלוּ מִי יַעֲלָתִי.</p>
<p>וָאֶעֱנֵם ״בַּת עֲרָב הִיא רַעֲיָתִי,</p>
<p>אַךְ לֶחֱיָהּ הוּא אֲדוֹמִי / חֶצְיוֹ, וְחֶצְיוֹ אֲרַמִּי,</p>
<p>זָהֳרוֹ עָשׁ כְּסִיל / מַחְפִּיר וְכוֹכְבֵי מְרוֹמִי״.</p>
</blockquote>
<blockquote>
<p>נַמְתִּי וְלִי אָמְרָה יָפָה וְתַמָּה</p>
</blockquote>
<blockquote>
<p>״חוֹשֵׁק הֲיָנוּם?״ עֲנִיתִיהָ ״אֲיֻמָּה,</p>
</blockquote>
<blockquote>
<p>חֵי אַהֲבָה! אֵין הֲנָחָה לִי בְנוּמָה</p>
<p>אָכֵן שְׁנָתִי וְנוּמִי – / אוּלַי יְצוּדֵךְ חֲלוֹמִי,</p>
<p>וַאֲסַלֵּד בְּחִיל / נוּדֵךְ בְּשִׁבְתִּי וְקוּמִי״.</p>
</blockquote>
<blockquote>
<p>שָׂרְפָה לְבָבִי וְאֵין עוֹזֵר וְסוֹמֵךְ</p>
<p>וָאֹמְרָה ״אֵיךְ בְּאֵשׁ קִצְפֵּךְ וְזַעְמֵךְ</p>
<p>תִּשְׂרֹף לְבָבִי? וְהוּא מֵאָז הֲדוֹמֵךְ!״</p>
<p>וַתַּעֲנֶה ״מִי לְךָ מִי – / אִם אֶשְׂרְפָה אֶת הֲדוֹמִי?</p>
<p>רֹן, לְבָבִי, וְגִיל / עֵת אֶשְׂרְפֶנּוּ בְזַעְמִי״.</p>
</blockquote>
<blockquote>
<p>בּוֹאִי וְלוּ בַחֲלוֹם, עָפְרַת אֲהָבִים,</p>
<p>הִתְנַדְּבִי לוּ בְמִדְבָּרִים עֲרֵבִים!</p>
<p>נָאְמֵךְ מְעַט קָט יְכַב מוֹקְדֵי קְרָבִים –</p>
</blockquote>
<blockquote>
<p>זֻרְנִי וַלַו פִי אלְמַנָאםִ / וַגֻ׳ד וַלַו בִּאלסַּלָאםִ</p>
</blockquote>
<blockquote>
<p>פַקַוְלֻךַּ אלְקַלִיל / פַךְּ טַ׳מַא אלְמֻסְתַּהָאםִ.</p>
</blockquote>
<blockquote>
<p>(בקרני – ולו בחלום / וחנני – ולו ב״שלום״</p>
</blockquote>
<blockquote>
<p>כי דבריך – ולו ימעטו / ישברו צמא העורג)</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/33663">https://benyehuda.org/read/33663</a></div></body>