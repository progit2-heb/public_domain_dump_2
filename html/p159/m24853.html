<h1>לִבְנִי – לְאִיּוֹב</h1>
ישראל חצקביץ
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>רָאִיתִי דְּמָעוֹת בְּעֵינֶיךָ, יַלְדִּי,</p>
<p>וּמַבָּט – הָרוֹאֶה רַק כְּאֵב</p>
<p>וָאֵדַע: בַּפַּעַם הָאֶלֶף נֶחֱרַב חֶלְדְּךָ</p>
<p>וּקְצָרָה, הוֹי, יָדִי לְעַכֵּב.</p>
</blockquote>
<blockquote>
<p>שָׁמַעְתִּי קוֹלְךָ הַמְּפַרְפֵּר־מְשַׁוֵּעַ,</p>
<p>קוֹל בְּנִי כִּילָלָה.</p>
<p>וָאֵדַע: בַּפַּעַם הָאֶלֶף – אַלְלַי –</p>
<p>קְצָרָה יָדִי מִלְּהוֹשִׁיעַ.</p>
</blockquote>
<blockquote>
<p>דַּרְכְּךָ – קַו קָצָר – בַּחַיִּים.</p>
<p>נְקֻדָּה, נְקֻדָּה – וּמַכְאוֹב.</p>
<p>לֹא אִשָּׁה לְךָ, לֹא אֱלֹהַּ, רֵעִים, –</p>
<p>בִּפְנֵי מִי תְּתַנֶּה, בְּנִי־אִיּוֹב?</p>
</blockquote>
<blockquote>
<p>גַּם אִלְּמוֹת שְׂפָתֶיךָ לָקֹב…</p>
<p>וּמַה אֶעֱשֶׂה?.. בַּפַּעַם הָאֶלֶף,</p>
<p>בַּפַּעַם הָאֶלֶף אֶגְחֲנָה כְּכֶלֶב</p>
<p>וַאֲלַקֵּק דִּמְעָתְךָ, בְּנִי־אִיּוֹב.</p>
</blockquote>
<p>1938</p>
<blockquote>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24853">https://benyehuda.org/read/24853</a></div></body>