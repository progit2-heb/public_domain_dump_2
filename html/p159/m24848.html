<h1>בֹּקֶר עַל שְׂפַת־הַיָּם</h1>
ישראל חצקביץ
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>הַרְחֵק, הַרְחֵק עַד לְמַרְגְּלוֹתָיו</p>
<p>אֶת מַעֲטֵהוּ הַצַּמְרִי הַיָּם דָּחָף.</p>
<p>וּכְעֶלֶם עֵירֹם –</p>
<p>הַיָּם וְהַיּוֹם.</p>
</blockquote>
<blockquote>
<p>שְׁעָרִים לְאֵין סְפוֹר יָד נַעֲלָמָה</p>
<p>עָבְרָה וּפָתְחָה מִכָּל הָעֲבָרִים –</p>
<p>וַיְזַנְקוּ עֲדָרִים</p>
<p>לִבְנֵי־רַעֲמָה.</p>
</blockquote>
<blockquote>
<p>וְכָל גַּל מִתְקַרֵב – עַל גַּבּוֹ הַיְּרַקְרַק</p>
<p>בְּיַהֲלֹם יַעֲבוֹר מַאן־דְּהוּ זַגָּג,</p>
<p>יַעֲבוֹר – וְיִבְתּוֹר</p>
<p>אֶת גַּב הַזְּכוּכִית.</p>
</blockquote>
<blockquote>
<p>וְכֻלָּהּ קוֹרֶנֶת, כֻּלָּהּ בְּזִיו אוֹר,</p>
<p>כְּדַיָּגֵי כִּנֶרֶת בִּתְמוּנַת אִיקוֹנִין,</p>
<p>עַל דַּיָּגֶיהָ שָׁטָה דּוּגִית.</p>
</blockquote>
<blockquote>
<p>וְעַל סַלְעֵי הַחוֹף צִפּוֹר צִבְעוֹנִית</p>
<p>תְּלַכְסֵן הָעֵינַיִם,</p>
<p>בּוֹלֶשֶׁת בַּמַּיִם,</p>
<p>וְתִקְרָא לִרְעוּתָהּ בְּקוֹל רַב־אוֹנִים.</p>
</blockquote>
<blockquote>
<p>וּמֵעַל לַסְּפִינָה עַל גִּבְעֹל דַּק יִפְרַח</p>
<p>וֶרֶד עָדִין –</p>
<p>וָאוֹר.</p>
</blockquote>
<p>יוני 1938</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24848">https://benyehuda.org/read/24848</a></div></body>