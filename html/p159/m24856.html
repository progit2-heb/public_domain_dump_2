<h1>רִגְעֵי רֶטֶט</h1>
ישראל חצקביץ
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>רַחֲמֵנִי, אֱלֹהִים – נָבוֹךְ אֲנִי מְאֹד.</p>
<p>זִיו שֶׁמֶשׁ אֹהַב – וְהוּעַם,</p>
<p>אוֹר יוֹם – וְהֶחֱשִׁיךְ,</p>
<p>רִשְׁתּוֹ פָּרַשׂ הַמָּוֶת מִסָּבִיב…</p>
<p>אֵיכָה אוּכַל, בֶּן־אָדָם,</p>
<p>וְהוּא, בַּאֲשֶׁר אֶפְנֶה, כַּצֵּל,</p>
<p>כְּעָנָן יְסוֹכֵךְ עַל רֹאשִׁי,</p>
<p>וְהוּא בַּאֲשֶׁר אָנוּעַ כְּעִנְבָּל</p>
<p>וּכְעַכְבָּר בַּמַּחְתֶּרֶת יְכַרְסֵם בְּנַפְשִׁי:</p>
<p>לֹא עוֹד חֵיק אִשָּׁה לִי יִנְעַם,</p>
<p>לֹא עוֹד תִּקְוַת בָּנִים תְּשַעַשְׁעֵנִי…</p>
<p>אֵיכָה תַּנְחֶה אָדָם מִיִּשְׂרָאֵל</p>
<p>בְּגֵי־צַלְמָוֶת לֵילוֹת וְיָמִים,</p>
<p>יָמִים וְלֵילוֹת…</p>
</blockquote>
<blockquote>
<p>אֵיכָה אוּכַל וְאֶרְאֶה אֶת הָאוֹת</p>
<p>עַל מֵצַח כָּל אָח, כָּל אָחוֹת,</p>
<p>כָּל בֵּן… בְּנִי…</p>
</blockquote>
<blockquote>
<p>אֵיכָה אוּכַל… רַחֲמֵנִי, אֱלֹהָי!..</p>
</blockquote>
<p>פברואר 1939</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24856">https://benyehuda.org/read/24856</a></div></body>