<h1>[ טוֹב מֵחַיַּי מוֹתִי אַיֶּלֶת שָׁחַר]</h1>
יצחק לוצטו
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>טוֹב מֵחַיַּי מוֹתִי אַיֶּלֶת שָׁחַר</p>
<p>טוֹב מֵחַיַּי מוֹתִי לָצֵאת מִכֶּבֶל</p>
<p>הִנֵּה כִּי בִלְבָבִי גָדֵל הַחֵבֶל</p>
<p>יָעִיד לִבְנַת פָּנַי מִצֶּמֶר צָחַר.</p>
</blockquote>
<blockquote>
<p>הַחֵשֶׁק אֶת־רוּחִי הוֹגָה וַיָּחַר</p>
<p>כִּי סֶלֶף מִפְעָלָיו נִלְאֵיתִי סֵבֶל</p>
<p>תָּמִיד לוֹ אֶתְחַנֵּן אָמְנָם לַהֶבֶל</p>
<p>אוֹ לֹא יָשִׁיב אוֹ בִדְבָרָיו אֵין שָׁחַר.</p>
</blockquote>
<blockquote>
<p>אוֹי בִּנְתִיבוֹת יָגוֹן עֵינִי הִנְחָנִי</p>
<p>אֶל־מוּל מַרְאֵךְ נָאוֶה נִכְסָף לָשָׁבֶת</p>
<p>כִּי בִלְעָדֵךְ עַתָּה גֹוֵעַ אָנִי.</p>
</blockquote>
<blockquote>
<p>כִּי מִבִּלְתִּי צֵידוֹ יָמוּת גַּם־שָׁחַל</p>
<p>גַּם אֶפֶס הָעֵצִים יִדְעַךְ שַׁלְהָבֶת</p>
<p>וּבְלִי זַרְזִיף מָטָר יִיבַשׁ הַנָּחַל.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42215">https://benyehuda.org/read/42215</a></div></body>