<h1>בפנים שוחקות [10.09.1933]</h1>
ישעיהו קרניאל
<body align="right" dir="rtl"><div align="right" dir="rtl"><!DOCTYPE html>
<body>
<p><strong>דאר היום, 10.09.1933, עמוד 3</strong></p>
<h2>פזמון מפראג</h2>
<p>מה מצ’כיה? מה מפראג?</p>
<p>הולך קולם של אילני-סרק.</p>
<blockquote>
</blockquote>
<p>כל בטלן, מנהיג או נהג,</p>
<p>גרוש, נשוי או רוק,</p>
<p>מדברו ישא כרב או מג,</p>
<p>וציטאטות יביא מאבק ומקק.</p>
<blockquote>
</blockquote>
<p>פה חיש ישוטט, כזנב הדג,</p>
<p>פה ציף יצפצף כצפור-גג,</p>
<p>פעם ירעים קולו עז: חזק!</p>
<p>ופעם יהיה קולו רך ודק.</p>
<blockquote>
</blockquote>
<p>וכל נאום הוא חד-חלק.</p>
<p>דורש הוא על תג–ותג,</p>
<p>הדרשן צועד צעדי ענק</p>
<p>וירום למעלה מת“ק על ת”ק.</p>
<blockquote>
</blockquote>
<p>ורב השאון, רב הדחק,</p>
<p>סקרנים פורצים בעד כל סדק –</p>
<p>והמרצע יוצא מתוך השק:</p>
<p>סוף דבר: פלג ופלג!!!</p>
<blockquote>
</blockquote>
<p>פראק. <strong>י. הפטמן</strong></p>
<p><strong>————-</strong></p>
<blockquote>
</blockquote>
<h2>על מגרש אחד בירושלים</h2>
<p>זה דרכי מאז ומנהגי בקודש מימים ימימה – לשוטט בגפי ולעבור בירושלים עיה“ק על שכונותיה ופרבריה, על חוצותיה ומגרשיה, כדי להסתכל בתוך החצרות והבתים של אחב”י ולערך אותם אח"כ לעיניכם בצביונם ובדמות תבניתם.</p>
<p>והנה בשבוע זה הביאוני רגלי דרך המבואות והסימטאות של מאה-שערים למגרש אחד הסמוך לה, מקום גדול ורחב ידים, שלפי מקומו ומצבו נועד להיות לפאר השכונה, אלא שבעונותינו הרבים, נהפך לרועץ חס-ושלום לשכונה זו ולסביבה כלה.</p>
<p>תארו בנפשכם:</p>
<p>מהאי גיסא – רפתות של בקר ובני-בקר, פרות ועגלים, ומאידך גיסא – ארוות של סוסים וחמורים ופרדים וערודים למיניהם, והעיקר ששם שוכן כבוד המטה הראשי שקורין בלע“ז ה”הדקווארטר" הרשמי של כל זבובי ירושלים ויתושיה.</p>
<p>אשר מי שזכה לראות בעיניו כמוני המאושר בתבל, בשעה שהקרונות הפתוחים לרוחה באים למגרש זה לקבל את הזבל, במחילת כבודכם, והם מתקבלים ע"י
הצבא הרומש ובעל-הכנפים למיליוניו, בסבר פנים יפות, ומוסיפים על הצחנה ועל
הבאשה.</p>
<p>וכדי להגדיל ולהאדיר את חן המקום על יושביו, קבעו בו מחסנים לקבל את הבשר
מבית-המטבחים לפני החלקו לאיטליזי ירושלים.</p>
<p>בדין הוא, שבנין כגון זה צריך להבנות עפ“י כל חוקי ההיגיינה ועפ”י כל דיני
השלחן-ערוך של הבריאות; אלא שירושלים היא לחוד, ומאה-שערים לחוד. כאן אין
מקפידים כל כך על הנקיות וכיוצא בזה מהבלי-העולם.</p>
<p>וזה לעומת זה עשה האלהים. בשעה שהנדיב הגדול המנוח נתן שטרויס הקים על
גבולות מאה-שערים ממש היכל ופלטין לתורת הבריאות ולמלחמה כנגד כל המזיקין
הקטנים המביאים בעירנו כל מחלות ומרעין בישין, בשעה זו הולכת ומתפתחת לעיני
השמש במגרש הסמוך לבית-הבריאות שטרויס – <strong>תרבות</strong> שלמה ועצומה של מיליוני
זבובים ויתושים וחרקים וחידקים, שיש בהם כדי להרעיל ולסמם חס-ושלום את חצי
ירושלים ביום אחד!</p>
<p>וספרו לי השכנים, עדי ראיה והרחה:</p>
<p>כשמנקין, פעם ביובל, את מחסן הבשר, שופכין את המים בראש כל חוצות ורואין
בשעת מעשה מעין “גן-עדן” עם נחל פישון העובר לארכו ולרחבו של המגרש,
ומקלחין לתוכו ובאים “מכל טוב”.</p>
<p>וכל מה שיש ביבשה יש גם באויר.</p>
<p>מלמטה – בצאות ואגמים, עבטיט ורפש, זוהמה ולכלוך, ומלמעלה – ברקיע השמים
תמרות עשן העולה מהתנור של המאפיה הסמוכה. ובני ישראל עם קודש שנפל להם חבל
בנעימים לגור שם, ממלאים את נחיריהם ריח-ניחוח ופיח המעשנה ואת ריאותיהם
אויר צח וטהור של הבצה…</p>
<p>הוא אשר אמרתי: אשרי ירושלים, עיר הבירה, שזכתה למחלקת-בריאות כזו, שהיא
ערה תמיד ומשגיחה בעין פקוחה על הנקיון ועל הבריאות של הצבור הירושלמי.</p>
<p>אשרינו כלנו שזכינו ל“בלדיה” השוקדת על תקנתה של עירנו ירושלים, להספיק לה
מים חיים מראש-העין ומנס-ציונה, להחכיר את גן-העיר לערביי חברון
ולמנהיגיה…</p>
<p>אשרי “הבית-הלאומי” שככה לו!</p>
<p><strong>עזמות</strong></p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/13212">https://benyehuda.org/read/13212</a></div></body>