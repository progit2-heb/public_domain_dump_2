<h1>שֶׁבַח וְשִׁירִים</h1>
שלמה בכור חוצין
<body align="right" dir="rtl"><div align="right" dir="rtl"><!DOCTYPE html>
<body>
<p>לכבוד עזרא הסופר. סימן: שלמה ב׳כור ח׳סין ח׳זק.</p>
<blockquote>
</blockquote>
<blockquote>
<p>שֶׁבַח וְשִׁירִים אֶקְרָא</p>
<p>בְּכִנּוֹר וְקוֹל זִמְרָה</p>
<p>לִכְבוֹד סוֹפֵר הַתּוֹרָה</p>
<p>כֹּהֵן הָרֹאשׁ הוּא עֶזְרָא.</p>
</blockquote>
<blockquote>
<p>לוֹ עֵצָה עִם גְּבוּרָה</p>
<p>בְּמִלְחַמְתָּהּ שֶׁל תּוֹרָה</p>
<p>אָז רָאָה וַיְסַפְּרָהּ</p>
<p>הֱכִינָהּ גַּם חֲקָרָהּ.</p>
</blockquote>
<blockquote>
<p>מֶלֶךְ פָּרָס לוֹ קָרָא</p>
<p>וַיֹּאמֶר לוֹ: אַל תִּירָא</p>
<p>קוּמוּ עֲלוּ לַבִּירָה</p>
<p>וַאֲנִי לָכֶם סִתְרָה.</p>
</blockquote>
<blockquote>
<p>הוֹבִילוּ שַׁי לַמּוֹרָא</p>
<p>אֶל בֵּית הַבְּחִירָה</p>
<p>וְחַי אֲדוֹן כָּל נִבְרָא</p>
<p>יָסִיר מִמֶּנּוּ עֶבְרָה.</p>
</blockquote>
<blockquote>
<p>בֵּרַךְ בְּשָׂפָה בְרוּרָה</p>
<p>בִּקְדֻשָּׁה וּבְטָהֳרָה</p>
<p>לְהָאֵל יוֹצֵר אוֹרָה</p>
<p>עֲלֵי זֹאת הַבְּשׂוֹרָה.</p>
</blockquote>
<blockquote>
<p>כָּבוֹד עָשָׂה לַתּוֹרָה</p>
<p>הֵשִׁיב לָהּ הָעֲטָרָה</p>
<p>וַיָּאֶר לָהּ אֶת נֵרָהּ</p>
<p>וַיְחַפֵּשׂ כָּל חַדְרָהּ.</p>
</blockquote>
<blockquote>
<p>וַיִּקַח סֵפֶר תּוֹרָה</p>
<p>לִפְנֵי כָל הָעֲצָרָה</p>
<p>וַיָּבִינוּ בַמִּקְרָא</p>
<p>בְּשׂוֹם שֵׂכֶל וּסְבָרָא.</p>
</blockquote>
<blockquote>
<p>רַחוּם גָּדוֹל וְנוֹרָא</p>
<p>זְכֹר לִי צִדְקַת עֶזְרָא</p>
<p>וְקַבֵּץ שֶׂה פְזוּרָה</p>
<p>לְעִירְךָ הַנְּצוּרָה.</p>
</blockquote>
<blockquote>
<p>חֲסִין, מַרְבֶּה הַמִּשְׂרָה</p>
<p>אֶת פָּנֶיךָ הָאִירָה</p>
<p>וְלַפְּלֵיטָה הַנִּשְׁאָרָה</p>
<p>שְׁלַח לָהּ עֶזְרָה.</p>
</blockquote>
<blockquote>
<p>חַזֵּק רוּחַ נִשְׁבָּרָה</p>
<p>לַעֲנִיָּה סֹעֲרָה</p>
<p>שִׂים כְּעֵדֶן מִדְבָּרָה</p>
<p>בְּיָמֵינוּ בִמְהֵרָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43971">https://benyehuda.org/read/43971</a></div></body>