<h1>שֶׁבַח הַלֵּל</h1>
שלמה בכור חוצין
<body align="right" dir="rtl"><div align="right" dir="rtl"><!DOCTYPE html>
<body>
<p>לשמחת תורה. סימן: שלמה ב׳כור ח׳סן ח׳זק ו׳אמץ.</p>
<blockquote>
</blockquote>
<blockquote>
<p>שֶׁבַח, הַלֵּל וְשִׁירָה</p>
<p>בְּכִנּוֹר וְקוֹל זִמְרָה</p>
<p>אִִמְרוּ לָאֵל מַה נּוֹרָא</p>
<p>בְּשִׂמְחַת הַתּוֹרָה.</p>
</blockquote>
<blockquote>
<p>לַיְהוּדִים הִיא אוֹרָה</p>
<p>וְכֶתֶר תִּפְאָרָה</p>
<p>אַשְׁרֵי אִישׁ מְשַׁמְּרָהּ</p>
<p>בִּקְדֻשָּׁה וּבְטָהֳרָה.</p>
</blockquote>
<blockquote>
<p>מִפְּנִינִים יְקָרָה</p>
<p>מִכֶּסֶף טוֹב סַחֲרָהּ</p>
<p>לֹא יְסֻלֶּה בִמְחִירָהּ</p>
<p>כֶּתֶם דַּר וְסוֹחֵרָה.</p>
</blockquote>
<blockquote>
<p>הִיא מַחֲסֶה וְסִתְרָה</p>
<p>לְעִתּוֹת בַּצָּרָה</p>
<p>נוֹתֶנֶת עֹז וְעֶזְרָה</p>
<p>מֶמְשָׁלָה וּשְׂרָרָה.</p>
</blockquote>
<blockquote>
<p>בָּרָה הִיא כַחַמָּה</p>
<p>נְקִיָּה וּתְמִימָה</p>
<p>הִיא חָכְמָה שָׁכְנָה עָרְמָה</p>
<p>הִיא בִינָה לָהּ גְּבוּרָה.</p>
</blockquote>
<blockquote>
<p>כַּלָּה יָפָה וַהֲדוּרָה</p>
<p>לָעֵינַיִם מְאִירָה</p>
<p>מַה נָּעִים תָּאֳרָהּ</p>
<p>וּמַה טּוֹב דִּבּוּרָהּ.</p>
</blockquote>
<blockquote>
<p>וְיָרְדָה מִשְּׁחָקִים</p>
<p>לַעֲדַת צַדִּיקִים</p>
<p>בְּקוֹלוֹת וּבְרָקִים</p>
<p>וּבְרוּחַ סְעָרָה.</p>
</blockquote>
<blockquote>
<p>רְצֵה אֵלִי אֶת שִׁירָתִי</p>
<p>וּשְׁמַע קוֹל תְּהִלָּתִי</p>
<p>וְקַבֵּל אֶת זִמְרָתִי</p>
<p>כְּכָלִיל וּקְטוֹרָה.</p>
</blockquote>
<blockquote>
<p>חֹסֶן יְשׁוּעָתְךָ</p>
<p>הַרְאֵה נָא לַעֲדָתְךָ</p>
<p>וְקַיֵּם הַבְטָחָתְךָ</p>
<p>הַכְּתוּבָה בַּתּוֹרָה.</p>
</blockquote>
<blockquote>
<p>חַזֵּק אֶת מְשִׁיחֵנוּ</p>
<p>וְאַמֵּץ לְבָבֵנוּ</p>
<p>וְקַבֵּץ פְּזוּרֵינוּ</p>
<p>בְּקָרוֹב וּבִמְהֵרָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43969">https://benyehuda.org/read/43969</a></div></body>