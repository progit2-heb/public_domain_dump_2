<h1>מַהֵר בְּיוֹם</h1>
משה חוצין
<body align="right" dir="rtl"><div align="right" dir="rtl"><!DOCTYPE html>
<body>
<p>לפורים. סימן: משה חוצין ח׳זק.</p>
<h2>א</h2>
<blockquote>
<p>מַהֵר בְּיוֹם פּוּרִים קוּמָה</p>
<p>וּפְתַח חָבִית הַסְּתוּמָה</p>
<p>וּשְׁתֵה יֵינָהּ עֲדֵי תֻמָּהּ</p>
<p>כִּי חוֹבַת הַפּוּרִים הֵמָּה.</p>
</blockquote>
<blockquote>
<p>שְׁתֵה יַיִן עַד בְּלִי חֹק</p>
<p>אִם אֵין לָךְ הָבֵא מֵרָחוֹק</p>
<p>וּשְׂחַק בְּכָל מִינֵי שְׂחוֹק</p>
<p>יוֹם זֶה מִיָּמִים יָמִימָה.</p>
</blockquote>
<blockquote>
<p>הַרְבֵּה יַיִן קְנֵה לְךָ</p>
<p>וְאִם אֵין לְאֵל יָדֶיךָ</p>
<p>מְכֹר אֶת כָּל קִנְיָנְךָ</p>
<p>מִשּׁוֹר עַד חֲמוֹר עַד שַׂלְמָה.</p>
</blockquote>
<blockquote>
<p>חַיָּב אָדָם לְבַסּוּמֵי</p>
<p>בְּפוּרַיָּא בְּכָל יְמֵי</p>
<p>חַיָּיו וְאַל יִשְׁתֶה כָל מֵי</p>
<p>לְבַל יִשָּׂא עָלָיו אַשְׁמָה.</p>
</blockquote>
<blockquote>
<p>וְכָל הַמּוֹסִיף הוּא גוֹרֵעַ</p>
<p>אַךְ בִּשְׁתִיַּת הַגָּבִיעַ</p>
<p>יִשְׁתֶּה עַד בְּלִי יוֹדֵעַ</p>
<p>מִסְפָּר אָרוּר הָמָן כַּמָּה.</p>
</blockquote>
<blockquote>
<p>צוֹם וּבְכִי הַרְחֵק מִמְּךָ</p>
<p>וּבְשִׂמְחָה אֱכֹל לַחְמְךָ</p>
<p>וּשְׁתֵה בְלֶב טוֹב יֵינְךָ</p>
<p>וּבְשִׁירִים קוֹלְךָ הָרִימָה.</p>
</blockquote>
<blockquote>
<p>יַיִן בְּיוֹם זֶה מִצְוָתוֹ</p>
<p>יִשְׁתֶּה אִישׁ עַד כַּלּוֹת אוֹתוֹ</p>
<p>וְיַגִּיעַ לְשַׁכְרוּתוֹ</p>
<p>שֶׁל נֹחַ אִישׁ הָאֲדָמָה.</p>
</blockquote>
<blockquote>
<p>נוֹשָׁן לִפְנֵי חָדָשׁ תּוֹצִיא</p>
<p>וּשְׁתֵה עַד שְׁמָרָיו תַּמְצִיא</p>
<p>בָּרֵךְ אֵל כִּי אוֹתוֹ הִמְצִיא</p>
<p>וְלֹא שָׂם גַּפְנִי לְשַׁמָּה.</p>
</blockquote>
<blockquote>
<p>חָשׁ בְּרֹאשׁוֹ יִשְׁתֶּה יַיִן</p>
<p>כִּי כָל צִירִים נֶגְדּוֹ אַיִן</p>
<p>אֲשֶׁר הוּא מְחַכְלִיל עַיִן</p>
<p>וּמַצְהִיל פָּנִים כַּחַמָּה.</p>
</blockquote>
<blockquote>
<p>זְבַח עוֹפוֹת וְשׁוֹר וּמְרִיא</p>
<p>וּשְׁתֵה יַיִן יְפֵה פְרִי</p>
<p>עֵת תִּשְׁתֵּהוּ תִהְיֶה בָרִיא</p>
<p>כְּגִבּוֹר אִישׁ מִלְחָמָה.</p>
</blockquote>
<blockquote>
<p>קֹדֶם אֹכֶל וּכְסוּת לִלְבֹּשׁ</p>
<p>חִישׁ קְנֵה יַיִן בִּלְתִּי בוֹשׁ</p>
<p>כִּי הוּא לְכָל צִירִים יַחְבֹּשׁ</p>
<p>וּלְאֵין אוֹנִים יַרְבֶּה עָצְמָה.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/41833">https://benyehuda.org/read/41833</a></div></body>