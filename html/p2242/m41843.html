<h1>מָרוֹם קָדוֹשׁ</h1>
משה חוצין
<body align="right" dir="rtl"><div align="right" dir="rtl"><!DOCTYPE html>
<body>
<p>סימן: משה חוצין ח׳זק. מנגינה: באבא טאהר. לחן: יאבו שפיף אל עדאבי.</p>
<blockquote>
<p>מָרוֹם קָדוֹשׁ צוּר גְּאוֹנִי</p>
<p>שׁוּר כִּי גוֹיִם סְבָבוּנִי</p>
<p>שָׂרִים חִנָּם רְדָפוּנִי</p>
<p>קָמוּ עָלַי בְּיָד רָמָה.</p>
</blockquote>
<blockquote>
<p>שִׁכְחִי בִתִּי יְגוֹנָיִךְ</p>
<p>נָקָם אָשִׁיב לְצָרָיִךְ</p>
<p>וְעַל רֹאשׁ כָּל מְשַׂנְאָיִךְ</p>
<p>אֶשְׁפֹּךְ זַעַם אַף וְחֵמָה.</p>
</blockquote>
<blockquote>
<p>הַטֵּה אֱלֹהַי אָזְנֶיךָ</p>
<p>וּשְׁמַע וּפְקַח אֶת עֵינֶיךָ</p>
<p>וּרְאֵה הָעִיר אֲשֶׁר שִׁמְךָ</p>
<p>נִקְרָא עָלֶיהָ שׁוֹמֵמָה.</p>
</blockquote>
<blockquote>
<p>חִישׁ אֶבְנֶה אֶת חָרְבוֹתָיִךְ</p>
<p>אָשִׂים כַּדְכֹּד שִׁמְשׁוֹתָיִךְ</p>
<p>וְגַם אָשִׂים שְׁעָרָיִךְ</p>
<p>לְאַבְנֵי אֶקְדָּח וְרָאמָה.</p>
</blockquote>
<blockquote>
<p>וּפְדֵה עַמְּךָ לְךָ הוֹמִים</p>
<p>מִתִּגְרַת צָרִים וְקָמִים</p>
<p>וּבְנֵה מִקְדָּשׁ כְּמוֹ רָמִים</p>
<p>עַל הַר נִשָּׂא וְרָאֲמָה.</p>
</blockquote>
<blockquote>
<p>צַהֲלִי צִיּוֹן אֶת קוֹלֵךְ</p>
<p>כִּי אָחִישָׁה לְגָאֳלֵךְ</p>
<p>וְאֶבְנֶה נְוֵה הֵיכָלֵךְ</p>
<p>גַּם יְשׁוּעוֹת חֵיל וְחוֹמָה.</p>
</blockquote>
<blockquote>
<p>יִנּוֹן שְׁמוֹ שְׁלַח לָנוּ</p>
<p>מַהֵר יָבוֹא יוֹשִׁיעֵנוּ</p>
<p>בִּרְצוֹנָךְ תָּרוּם קַרְנֵנוּ</p>
<p>וּלְבַת צִיּוֹן תֵּן חֲנִינָה.</p>
</blockquote>
<blockquote>
<p>נַחֲמוּ נַחֲמוּ עַמִּי</p>
<p>בְּבֶן יִשַׁי בֵּית הַלַּחְמִי</p>
<p>אֶעֱשֶׂה לְמַעַן שְׁמִי</p>
<p>אִם זְכוּת הָאָבוֹת תַּמָּה.</p>
</blockquote>
<blockquote>
<p>חַזֵּק יְסוֹד מִקְדָּשֵׁנוּ</p>
<p>וְנַקְרִיב עַל מִזְבְּחֵינוּ</p>
<p>זֶבַח תּוֹדָה שְׁלָמֵינוּ</p>
<p>שְׁחִיטָה וְקִבּוּל דָּמָהּ.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/41843">https://benyehuda.org/read/41843</a></div></body>