<h1>מוֹשִׁיב יְחִידִים</h1>
משה חוצין
<body align="right" dir="rtl"><div align="right" dir="rtl"><!DOCTYPE html>
<body>
<h2>ב</h2>
<p>לחתן וכלה. סימן: משה חוצין חזק. לחן: שיר חדש</p>
<blockquote>
<p>מוֹשִׁיב יְחִידִים רַב אוֹנִים</p>
<p>מִמְּךָ אֶשְׁאַל רֹב שְׂשׂוֹנִים</p>
<p>יִשְׂמַח חָתָן בְּרֹב הוֹנִים</p>
<p>וְהַכַּלָּה בְרֹב בָּנִים.</p>
</blockquote>
<blockquote>
<p>שַׁדַּי שִׁיתֵמוֹ לְשָׂרִים</p>
<p>לֶחָתָן, חֶמֶד בַּחוּרִים</p>
<p>יִשְׂמַח בְּאֵשֶׁת נְעוּרִים</p>
<p>בְּרֹב שְׂמָחוֹת וּרְנָנִים.</p>
</blockquote>
<blockquote>
<p>הִנֵּה מַה טּוֹב וּמַה נָּעִים</p>
<p>שֶׁבֶת אַחִים וְגַם רֵעִים</p>
<p>יִהְיוּ נָא יַחַד כִּנְטִיעִים</p>
<p>דְּשֵׁנִים גַּם רַעֲנַנִּים.</p>
</blockquote>
<blockquote>
<p>חָתָן יוֹצֵא מֵחֻפָּתוֹ</p>
<p>כְּצֵאת הַשֶּׁמֶשׁ בִּגְבוּרָתוֹ</p>
<p>יָרוּם כּוֹכַב מַעֲרַכְתּוֹ</p>
<p>יַאֲרִיךְ יָמִים וְשָׁנִים.</p>
</blockquote>
<blockquote>
<p>וְשׁוֹשְׁבִינָיו הָעוֹמְדִים לוֹ</p>
<p>מִימִינוֹ וּמִשְׂמֹאלוֹ</p>
<p>כָּל אֶחָד יִתֵּן מִשְׁאָלוֹ</p>
<p>אֵל חַי הַשּׁוֹכֵן מְעוֹנִים.</p>
</blockquote>
<blockquote>
<p>צוּר לְעַמּוֹ יִתֵּן תִּקְוָה</p>
<p>וְרֹב אַהֲבָה וְאַחֲוָה</p>
<p>שׂוֹשׂ יָשִׂישׂוּ בְרֹב חֶדְוָה</p>
<p>יַחַד גְּדוֹלִים וּקְטַנִּים.</p>
</blockquote>
<blockquote>
<p>יִשְׂמַח אָבִיו וְיוֹלַדְתּוֹ</p>
<p>וְאֶחָיו וְכָל מִשְׁפַּחְתּוֹ</p>
<p>כָּל אֶחָד כְּפִי בִרְכָּתוֹ</p>
<p>יְבָרְכֵם דָּר מְעוֹנִים.</p>
</blockquote>
<blockquote>
<p>נְוַת בַּיִת מִמְּקוֹמוֹ</p>
<p>וְהִיא קְרוֹבָה אֱלֵימוֹ</p>
<p>נָאֶה וּמִתְקַבֵּל כְּמוֹ</p>
<p>עִנְבֵי בְעִנְבֵי גְפָנִים.</p>
</blockquote>
<blockquote>
<p>חָזָק, בְּנֵה אֶרֶץ חֶמְדָּה</p>
<p>וּבְחוּצוֹת עָרֵי יְהוּדָה</p>
<p>יִשָּׁמַע קוֹל גִּיל וְתוֹדָה</p>
<p>מִצְהֲלוֹת חֻפּוֹת חֲתָנִים.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/41836">https://benyehuda.org/read/41836</a></div></body>