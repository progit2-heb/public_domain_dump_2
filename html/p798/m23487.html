<h1>תושב ונודד</h1>
שלום דב בר מקסימון
<body align="right" dir="rtl"><div align="right" dir="rtl"><!DOCTYPE html>
<body>
<p>עוד שתּי נשמות עשירות נסתּלקו מעולמנו הדל: <strong>אַדולף שטאנד</strong> בּוינה, <strong>ויחיאל מיכל האלפּרין</strong> בּצפת.</p>
<p>שניהם התמכּרו כל ימיהם לעבודת הלאום, כּל אחד על־פּי דרכּו: שטאנד – בּכל לבבו, והאלפּרין – בּכל נפשו
ובכל מאודו. שניהם לא היו למה שהיו, עד שמרדו במסורת של חנוכם וסביבתם:
שטאנד, שהיה מחבושי הטמיעה, התּיר עצמו מאסוריו, וכונן כּלי־זיינו מול
המאסר שממנו נמלט; והאלפּרין, שהיה בּן עשירים ובן מיוחסים ותורנים, יצא
מאָהלה של תּורה, ובחר בּחיי־דחקות ובעבודה המפרכת את הגוף.</p>
<p>עד כּאן – דמיון; מכּאן ואילך – הבדל: הבדל בּתוכן ובצורה, בּשאיפה ובבטוי, בּשורש־נשמה וב“מזל”.</p>
<p>בּעצמו של דבר היה האלפּרין שלם משטאנד: שטאנד <strong>נתן</strong> –
מהונו, מחייו, מעצמותו; והאלפּרין <strong>הפקיר</strong> – את הונו, את חייו, את
עצמותו. שטאנד עבד עבודת הגאולה – וחי ומת בּגולה; והאלפּרין התמזג עם
ארץ־שאיפותיו בּחייו ובמותו. אַף־על־פּי־כן עלה לשטאנד מה שלא עלה
להאלפּרין: שטאנד היה לבוש שלמים, והאלפּרין – קרעים; שטאנד בּצר לו מקום
בּחברתו, והאלפּרין כּאילו נעקר מן השורש.</p>
<p>בּעודנו צעיר לימים התנשא שטאנד למדרגה ראשונה בּחברתו,
חברת פּרחי־הלאומיים שבּגליציה; ומזלו זה לווהו כל ימי עמידתו, משך דור
שלם: הוא אחד מראשי הציונים בּארץ־מולדתּו; נשיאָה של ההסתּדרות הציונית
בּארץ ההיא; אחד מעמודי “הועד הפּועל הגדול” הציוני; חבר בּבית־המחוקקים
האוסטרי; ראש “הקלובּ הלאומי” שם; ראש־המדבּרים וראש־הלוחמים על כּבוד עמנו
בּמדינה; דבּר ליהדות הגליצאית, ואַחר־כּך – לזו האוסטרית. ובכל אשר פּנה –
הצליח.</p>
<p>והאלפּרין היה מן הזורעים ואינם קוצרים. הוא היה הראשון,
שנתן מדמו לאַדמת עמו; והאדמה לא נתנה לו את יבולה. הוא היה הראשון, שחלם
על־דבר לגיון עברי; וכשנתקיים החלום, לאַחר עשרים שנה, נשכּח החולם מלב.
הוא היה הראשון, שנשא את הדגל העברי בּריש־גלי, אַף דרש בּקהל על־אודות צי
עברי, – ולא זכה לראות בּעיניו את האניה הראשונה, שנפנף עליה דגל אומתו.
הוא היה הראשון, שהקדיש את כּל אשר לו ואת כּל אשר בּו לאומה; והאומה מנעה
ממנו את בּרכתה. הוא היה דואג לכּל – ונעזב מכּל.</p>
<p>שנוי־מזל זה, של שטאנד והאלפּרין, תּלוי בּעיקר
בּשנוי־המדור של נשמתם: שטאנד היה <strong>בּן־הישוב</strong>, והאלפּרין–
<strong>בּן־המדבּר</strong>.</p>
<p>בּן־הישוב נוסע <strong>בּדרך־המלך</strong> – דרך שכּבשוה אחרים לפניו,
ושירוצו בה רבּים לאַחריו. דרך־המלך מסוימת ובטוחה: אין בּה מקום לא לבקשת
נתיבות ולא לאבדת נתיבות; אין בּה לא מן הקסם שבּדמיון וחזון ולא מן הסכּנה
שבּחזיונות מתעים. דרך המלך סלולה: אין המהלך בּה הווה <strong>ראשון</strong>, אַך אפשר
לו שיעשה <strong>ראש</strong> – אם זכה לכשרון־הנהגה ולשעת־כּושר. בּדרך־המלך נוהרים
הרבּים; וכל המוכשר לשמש לפניהם או להשתּמש בּהם, זוכה ובא על שכרו.</p>
<p>ובן־המדבּר נודד כּל ימיו <strong>בּחול</strong>. בּחול יש סוללים,
ואין מסילות: המהלך משאיר שם עקבות צעדיו, והרוח בּא ומוחה אותם. כּל
הכּובש לעצמו שביל בּחול – <strong>ראשון הוא</strong>, בּין אם קדמו לו אחרים, בּין אם
לא קדמו לו; אַך <strong>ראש איננו</strong>, מפּני שאין שבילו נעשה מסילת־הרבּים. ראשון
הוא ואין לו שני, רב מחוסר־תּלמידים, וחלוץ בּלי מחנה. אַחים יש לו – כּל
הנודדים בּעבר, בּהוה ובעתיד, שגורל אחד להם ולו; אַך חברים בּפועל,
השותּפים עמו בּמעשיו ועניניו, אין לו. המדבּר כּולו רז: לא הרז העמום,
הטמיר בּערפל; אלא הרז הבּהיר, הנעלם בּאין־סוף. ובממשלת־הרזים אין בּטחון:
אַויר־המדבּר הוא ערש חזינותיו של הנודד, והחול נשמע לפעמי רגליו; אַך יש
שהחזיון הוא חזיון־שרב, המתעה את הרואה המאמין, והחול מתקומם על הדורך,
המטבּיע עליו חותמו – ובולע אותו חיים.</p>
<p>המנהיג בּן־הישוב, כּשמגיעה שעתּו להסתּלק מן העולם, הוא
<strong>נאסף אל עמיו</strong>: בּתוך חברתו הוא מפקיד נשמתו; יש לו קהל מספּידים
ומלווים, המרגישים בּאבדתו; יש לו בּנים, הקוברים אותו בּקברות אבותיו; יש
לו מכבּדים, המציבים לו ציון; ויש לו מעריצים, העולים בּרגל אל
קברו.</p>
<p>והחלוץ בּן־המדבּר ערירי בּמותו כּבחייו: אין מי שישים ידו
על עיניו, אין עורכים לו הלויה, אין מעמידים ציון לנפשו, ואין משתּטח על גל
עפרו. קברו – החול, ומספּידו – הרוח. ורק יש שאחד מאחיו, החלוץ הערירי
כּמוהו, מזדמן לפני גל־החול שכּסהו, אותו ואת חלומותיו, קורא בלבבו “קדיש”
<strong>שכול</strong>, שאין עונה אחריו “אָמן” – ופונה משם לדרכּו, לבקש את גל־החול
הצפון לו עצמו.</p>
<p>היש שכר לפעולות שניהם? –</p>
<p>הן!</p>
<p>המדבּר הוא מ“סיטרא דדוכרא”, והישוב – מ“סיטרא דנוקבא”:
בּמדבּר מתהווה הגרעין, ובישוב הוא מתפּתּח; המדבּר יוצר את התּנועה,
והישוב קובע את המנהג; המדבּר מקים נביאים ומהפּכנים, והישוב מגדל כּהנים
ושרים. המדבּר הוא ארץ החלומות, והישוב הוא ארץ הפּתרונים; ואי־אפשר לעולם
בּלי חלומות, כּשם שאי־אפשר לו בּלי פתרונים.</p>
<p>אָמנם יש שהיסודות המתנגדים האלה יתקרבו ויתרכּבו, ופרי
ההרכּבה יהיה – נפש שמדבּר וישוב, חזון ופעולה, נושקים בּה הדדית: נפש של
נביא־ומחוקק, שבּמדבּר מתגלה אליו אלהיו, ובישוב הוא מבקש ומוצא את חברתו;
שבּמדבּר הוא חוזה את חזונו, ובישוב הוא מגשם אותו בּפעולות. אַך הרכּבה
ממין זה היא חזיון יקר. בּרגיל, נחלקים בּני־אָדם־וחוה <strong>לתושבים
ולנודדים</strong>, המתנגשים אלה בּאלה, משתּתּפים אלה עם אלה, מתפּרנסים אלה מאלה
– ועומדים בּזרותם. התּושב מתיחס בּחשד אל בּן־המדבּר הנודד, ונזהר מפּני
רוח־ההפּכנות שבּו; והנודד מתיחס בּרוגז אל בּן־הישוב הבּוטח, ובורח מפּני
צלן של “גפנו ותאנתו”.</p>
<p>* * *</p>
<p>יבכּו בּני־הישוב שבּתוכנו את אַדולף שטאנד, אַף יקימו לו
מצבה כּערכּו; ובני־המדבּר יעמדו בּפני גל־החול של האלפּרין, יכתּבו עליו
בּאצבּע “פּה נטמן” – ויסורו משם, לבל תּראינה עיניהם בּבלע הרוח את הכּתובת.</p>
<p>ניו־יורק, ז' שבט תר"ף.</p>
<p>נדפּס ב“מקלט” כרךְ שני, ספר ו'.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/23487">https://benyehuda.org/read/23487</a></div></body>