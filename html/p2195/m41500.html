<h1>נִדְבוֹת פִּי</h1>
נסים מצליח
<body align="right" dir="rtl"><div align="right" dir="rtl"><!DOCTYPE html>
<body>
<p>לחתן. סימן: נסים חזק.</p>
<blockquote>
</blockquote>
<blockquote>
<p>נִדְבוֹת פִּי רְצֵה וְרַחְשִׁי</p>
<p>הַאֲזֵן נִיבִי וְלַחְשִׁי</p>
<p>מָגִנִּי, צוּרִי, קְדוֹשִׁי, חַי חַי</p>
<p>אָשִׁיר שִׁירִי כְבֶן מוּשִׁי</p>
<p>הַלְלִי נַפְשִׁי</p>
<p>נֶאֱמָן אֵלִי.</p>
</blockquote>
<blockquote>
<p>סָמוּךְ יִהְיֶה חֲתַן מִשְׂרָה</p>
<p>אֲמִתּוֹ צִנָּה וְסוֹחֵרָה</p>
<p>יְבֹרַךְ דּוֹד מֵאֵל נוֹרָא, חַי חַי</p>
<p>צְבִי הַחֵן צִיץ תִפְאָרַָה</p>
<p>נֵזֶר עֲטָרָה</p>
<p>נֶאֱמָן אֵלִי.</p>
</blockquote>
<blockquote>
<p>יִשְׂמַח חָתָן בְּכַלָּתוֹ</p>
<p>בַּת נְדִיבִים הִיא רַעְיָתוֹ</p>
<p>תָּסֹב תֶּרֶב גְּדֻלָּתוֹ, חַי חַי</p>
<p>יָרוּם כּוֹכַב מַעֲרַכְתּוֹ</p>
<p>וְעֹז חֶדְוָתוֹ</p>
<p>נֶאֱמָן אֵלִי.</p>
</blockquote>
<blockquote>
<p>מַה מַּעֲלַת חֵן וְחֶמְלָה</p>
<p>כְּלִילַת יֹפִי נַעֲלָה</p>
<p>חֲסוּדָה יָפָה הַכַּלָּה, חַי חַי</p>
<p>בִּימִינָהּ חַיִּים עֹשֶׁר בִּשְׂמֹאלָהּ</p>
<p>טוֹבָה כְּפוּלָה</p>
<p>נֶאֱמָן אֵלִי.</p>
</blockquote>
<blockquote>
<p>חַזֵּק בָּרֵךְ קְהָלֵנוּ</p>
<p>עַל יַד בֶּן דָּוִד מַלְכֵּנוּ</p>
<p>חִישׁ, בִּימֵי שַׂר, קְהָלֵנוּ, חַי חַי</p>
<p>חַזְּקֵנוּ וְאַמְּצֵנוּ</p>
<p>בָּרֵךְ עָלֵינוּ</p>
<p>נֶאֱמָן אֵלִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/41500">https://benyehuda.org/read/41500</a></div></body>