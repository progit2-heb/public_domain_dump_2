<h1>לַסַּהַר אֹדֶם דָּם</h1>
שמעון גינצבורג
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לַסַּהַר אֹדֶם־דָּם: זֶה בָא מִשְּׁמֵי אוּקְרַיְנָה…</p>
</blockquote>
<blockquote>
<p>עֲנָנוֹת חִוְּרוֹת־פָּנִים שֵׁשָׁן דּוֹם תִּקְרַעְנָה.</p>
<p>וְהָעוֹלָם נָם בִּזְרוֹעוֹת לֵיל־הָאוֹר שְׁנַת־תָּמִים…</p>
</blockquote>
<blockquote>
<p>אֵיכָה תָנוּם, עוֹלָם? אָב לִי בְאֶרֶץ דָּמִים!</p>
<p>וְעַל מִי, עֲנָנוֹת פְּנֵי־פַלָּצוּת, קְרַעְתֶּן שֵׁשׁ?</p>
</blockquote>
<blockquote>
<p>שָׁם אִמִּי נוּגָה – הַעוֹד אֵם לִי יֵשׁ?</p>
<p>הַס, קוֹל צְרָצַַר! בְּהִשָּׁבֵר לִבִּי תּוֹכִי:</p>
</blockquote>
<blockquote>
<p>אֲחוֹתִי בְגֹב אֲרָיוֹת – וְאֵין־אֱיָל אָנֹכִי…</p>
<p>הַכְּאֵב בְּלִבִּי, אִם זְאֵב־עָרֶב? עֵר הַכְּאֵב</p>
</blockquote>
<blockquote>
<p>לָעֶרֶב, וּבְכָל לַיְלָה יֵשְׁתְּ דַּם לִבִּי, יֵשְׁתְּ הַזְּאֵב.</p>
<p>אַבָּא! רְחַב מֵצַח אוֹר! כַּקַּרְדֹּם לִבִּי הָלָם! –</p>
</blockquote>
<blockquote>
<p>מִתְפַּלֵּץ לִבִּי, כִּי חֲלוֹם נוֹרָא חָלָם.</p>
<p>וְאִמִּי יִקְרַת־חַיַּי! שֶׁהְשְׁאַרְתִּי שָׁם פִּקָּדוֹן –</p>
</blockquote>
<blockquote>
<p>אֵיכָה הִשְׁאַרְתִּיהָ בְּאֶרֶץ־זָדוֹן?</p>
<p>וּבְגַן־פְּרָחֵינוּ מֻקַּף־מְרַצְּחִים עֲזַבְתִּיךָ,</p>
</blockquote>
<blockquote>
<p>אֲחוֹתִי פְּנִינַת־רוּחִי – וְנִסְלַח לְאָחִיךְ!…</p>
<p>אַיֵּכֶם עַתֶָּה, אוֹבְדַי? אַיֵּכֶם, כָּל מַחְמַדַּי? –</p>
</blockquote>
<blockquote>
<p>מִי יִתֵּן וְאֵדַע כִּי רִחְמַנִּי שַׁדַּי,</p>
<p>כִּי הִשְׁאִיר עוֹד בֵּית־אָב לִפְלֵיטָה וְצַוְּארֵי אֵם</p>
</blockquote>
<blockquote>
<p>לִבְכּוֹת עָלֶיהָ כָּל הַכְּאֵב חֲסַר נִיב וָשֵׁם…</p>
</blockquote>
<p>ניו־יורק, ספטמבר 1919</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/21907">https://benyehuda.org/read/21907</a></div></body>