<h1>מִקְדָּשִׁי</h1>
שמעון גינצבורג
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הַשִּׁירָה! אַתְּ – מִקְלָט מֵחַיִּים לִלְבָבִי.</p>
</blockquote>
<blockquote>
<p>לָךְ תָּמִיד לֵב נִדְכֶּה וְנַעֲנֶה אָבִיא,</p>
<p>כִּי דוֹקֵר הָאוֹר שֶׁל הַחַיִּים כַּמַּחַט –</p>
</blockquote>
<blockquote>
<p>וּנְעִימִים לִי אוֹרֵךְ וְצִלֵּךְ גַּם יַחַד:</p>
<p>אִם שֶׁמֶשׁ־צָהֳרַיִם הֵיכָלֵךְ תַּזְרִיחַ –</p>
</blockquote>
<blockquote>
<p>לִי אוֹרֵךְ מִצַּעֲרִי וְאֶבְלִי יָנִיחַ;</p>
<p>וְכִי בֵּין־הַשְּׁמָשׁוֹת אַפְלוּלִית בוֹ שְׁרוּיָה –</p>
</blockquote>
<blockquote>
<p>גַּם סָפֵק הָאַפְלוּלִית לִי חֲמוּדָה וּרְצוּיָה…</p>
<p>מְנוּחָה לַלֵּב בְּמִקְדָּשֵׁךְ, וְנָעִים</p>
</blockquote>
<blockquote>
<p>לְהַקְשִׁיב אֶל מַשַּׁק הַשְּׂרָפִים הַדָּאִים –</p>
<p>מִמִּזְבַּח־אַרְגָּמָן אֶל מִזְבַּח־אַרְגָּמָן</p>
</blockquote>
<blockquote>
<p>לִמְשׁוֹרְרֵי דוֹר־דּוֹר, שָׁם נַפְשׁוֹתָם וְדָמָן –</p>
<p>וְגֶחָלִים בְּפִיהֶם, לְהַדְלִיק הָאוֹרוֹת</p>
</blockquote>
<blockquote>
<p>בְּנִשְׁמוֹת הַבָּאִים בֵּית־תְּפִלַּת־הַדּוֹרוֹת…</p>
<p>וּמַרְפֵּא לְלִבִּי לִמְצוֹא פִּנַּת־בְּדִידוּת</p>
</blockquote>
<blockquote>
<p>לְהַצִּיב בָּהּ מִזְבְּחִי חֶרֶשׁ, בִּיחִידוּת:</p>
<p>וּבְאִשִּׁי – גַחַלְתִּי, שֶׁשְּׂרָפִי לִי הֵבִיא –</p>
</blockquote>
<blockquote>
<p>שָׁם תַּעֲלֶה עוֹלַת־לְבָבִי, שִׁיר־כְּאֵבִי;</p>
<p>וְדִמְעוֹתַי תִּטֹּפְנָה, לָאֵל קָרְבַּן־תְּפִלָּה, –</p>
</blockquote>
<blockquote>
<p>וְנֵַפְשִׁי מְטֹהָרָה מְאִירָה כְּבַתְּחִלָּה.</p>
</blockquote>
<p>1918.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/21905">https://benyehuda.org/read/21905</a></div></body>