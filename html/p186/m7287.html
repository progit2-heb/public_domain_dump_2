<h1>בדד</h1>
ישעיהו ברשדסקי
<body align="right" dir="rtl"><div align="right" dir="rtl"><!DOCTYPE html>
<body>
<p>תוקף עלי שעמום מתוך בדידות, ואני נכנס לי לריסטורן.</p>
<p>מסביב אותו הרעש, המצוי בריסטורנים, – אותה הערבוביה המיוחדה של קולות שונים, המתבוללים יחדו.</p>
<p>ובגי-החבורה, שמסובים אל השולחן ממולי, משיחים וצוחקים בקול; ומתוך קטעי שיחתם, שמגיעים לאזני, מתוך צלצלי צחקים שומע אני בדיחות-דעת של קצת-מבוסמים…</p>
<p>פתאום פוסקים הם משיחתם, מרימים כוסותיהם, משיקים אותן זו לזו.</p>
<p>דברים אחדים בלשונות מתלבטות קצת, בקולות משתפכים של מבוסמים במקצת – וצלצלי נשיקות נשמעים…</p>
<p>… רק אני יושב לי בדד בפנתי…</p>
<p>– – – – – –</p>
<p>מתוך שעמום של בדידות בורח אני לבית מי ממכרי.</p>
<p>מכרי, איש-מעשה, יושב ודן עם חבירו, אישׁ-מעשה שׁכמותו, בעסק של שותפות חדש. מערים האחד על השׁני, ומערים השׁני על חבירו עוד יותר; וכך הם מתגוששים בערמומיות, עד שהם מנצחים זה את זה ומתפשרים וגומרים את הענין.</p>
<p>עומדים הם על רגליהם, מחבקים זה את זה ונושקים זה לזה…</p>
<p>“בשעה מוצלחת!”…</p>
<p>… ופורש לי אני לזוית מרוחקה…</p>
<p>– – – – – –</p>
<p>מטפס אני ועולה במעלות רעועות, צרות ואפלות, ונכנס לדירה דלה, צרה ושוממה.</p>
<p>וילון עב מורד על החלון היחידי, בגי-החבורה נכנסים בחשאי ומדברים בחשאי…</p>
<p>ולכל קול בחוץ, לכל זעזוע בחצר – הכל נפנים לצד הדלת. מטים אוזן להקשיב..</p>
<p>… הערב עבר בשלום.</p>
<p>והלילה?… ויום המחרת?…</p>
<p>הבלים, מי שם לב לקטנות כאלה!</p>
<p>והם נפרדים זה מעל זה: כל אחד יוצא יחידי, כמו שנכנס יחידי.</p>
<p>מספיקה היא לחיצת היד של חברים מסורים זה לזה, מסורים לענין אחד…</p>
<p>… ואני עומד לי גם פה בדד!…</p>
<p>בדד… בדד…</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/7287">https://benyehuda.org/read/7287</a></div></body>