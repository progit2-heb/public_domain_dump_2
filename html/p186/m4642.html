<h1>אגדה ודמיון: עיר גמד</h1>
ישעיהו ברשדסקי
<body align="right" dir="rtl"><div align="right" dir="rtl"><!DOCTYPE html>
<body>
<h2>II עיר גמד</h2>
<h3>(לא אגדה).</h3>
<p>לא בארץ מרחקים, לא מעבר לימים, מעבר להרי חשך.</p>
<p>אף לא בשנים קדמוניות, לפני ימים רבים, רחוקים מאתנו.</p>
<p>אך בימינו, במקומות קרובים, קרובים אלינו מאד, הוה זו העיר המצוינה, עיר גמד.</p>
<p>והעיר מצוינה – עיר של גמדים; כאנשים, כבתים אשר בה, גם מגדלי-המצפה, מצבות-הזכרון, עמודי-הפאר – הכל בה במדת גמדים…</p>
<p>ואם לא אגדה היא מה שמספרים עליה, היתה גם היא לפני שנים רבות, רבות מאד – עיר ככל הערים, ואנשים היו בה אז גדולים ככל האדם.</p>
<p>אך קללת צדיק קדוש רבצה עליה: אנשיה קטנו מדור לדור, ובמדה שקטנו האנשים – הלכו וקטנו כל מעשי-ידיהם, כל אשׁר יצרו מסביב להם…</p>
<p>וימים רבים לא ידעו יושבי גמד כלל, שגמדים הם.</p>
<p>מכונסים היו בעירם הגמדית, בתוך בניניהם הגמדים, ולא ידעו כלל, שיש מדה גדולה ממדת הגמד והזרת…</p>
<p>מי שקומתו היתה גמד וחצי, גבוה היה מכל העם משכמו ומעלה.</p>
<p>בעל שני גמדים – בענקים נחשב.</p>
<p>על בניניו, על כל מעשי ידיו השתוממו מסביב: מה גדולים, מה כבירים הם!…</p>
<p>אולם באו ימים, ובגמד נמצאו אנשים שהציצו מעבר לקיר עירם.</p>
<p>הציצו וראו את העולם הגדול.</p>
<p>וכשראו גדל של אמה וקומה, לא נחשבו עוד בעיניהם ענקים של גמד וזרת…</p>
<p>אז רבה המבוכה בגמד.</p>
<p>מיום ליום רב מספר הבורחים.</p>
<p>ביחוד פשטה הבדיחה, נפרצה מאד בתוך ענקי גמד.</p>
<p>בעולם הגדול לא נחשבו אמנם בענקים, רבים מהם לא יצאו שם מכלל גמדים; –</p>
<p>אך נפשם קצה מאד מפני מדת הגמד והזרת…</p>
<p>כלכל לא יכלו הבנינים הזעירים, כּל הקטן שבתחום-מולדתם הגמדי – – – – – –</p>
<p>ובגמד רבה העזובה…</p>
<p>מעטו בה העובדים החרוצים, כי עזבוה רבים מענקיה… והדבקים במולדתם יושבים על חרבותיה, בוכים וקובלים:</p>
<p>– למה יצאונו ענקינו? למה הלכו לעבד בנחלת זרים?</p>
<p>והבכיה הולכת וגדולה.</p>
<hr/>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/4642">https://benyehuda.org/read/4642</a></div></body>