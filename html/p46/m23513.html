<h1>בָּנִים זָרִים</h1>
יהודה ליב גורדון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>בֵּיצִים עֲזוּבוֹת מָצְאָה הַתַּרְנְגֹלֶת</p>
<p>וַתִּדְגֹּר וַתְּחַמֵּם עֲדֵי הִמְלִיטָה;</p>
<p>וּבְעוֹד הָאֶפְרוֹחִים רַכִּים, אֵין יְכֹלֶת,</p>
<p>בְּרַחֲמִים גְּדוֹלִים אֲלֵיהֶם הִבִּיטָה,</p>
<p>לֶחֶם חֻקָּהּ הִמְעִיטָה</p>
<p>וּמִפִּיהָ אֹכֶל לָמוֹ הוֹשִׁיטָה</p>
<p>מִמֶּגֶד שָׂדַי, שֶׁמֶן וּדְבַשׁ וָסֹלֶת</p>
<p>וּמֵחֵלֶב כִּלְיוֹת חִטָּה.</p>
<p>כֵּן עַד הִגָּמְלָם כִּלְכְּלָתַם, נִהֲלָתַם,</p>
<p>מִמֶּרְחָק בְּזֵעַת־אַף לַחְמָם הֵבִיאָה.</p>
<p>תַּחַת כְּנָפָהּ יִשְּׁנָתַם</p>
<p>וּבְחֵיקָהּ עַרְשָׂם הִצִּיעָה,</p>
<p>וּפְעָמִים רַבּוֹת מֵרֹב חִבָּה</p>
<p>גַּם בַּלֵּילוֹת לֹא שָׁכַב לִבָּהּ.</p>
<p>וּבְהִגָּמְלָם וַתַּעַל נוֹצָתָם,</p>
<p>וַיַּעֲשׂוּ חַיִל וַיִּמְצְאוּ שֵׂכֶל</p>
<p>לָצֵאת בַּבָּר לַחְפּוֹר לְנַפְשָׁם אֹכֶל</p>
<p>מִבְּלִי עֵזֶר הוֹרָתָם.</p>
<p>וַיְהִי כִּי רָעוּ בָּאָחוּ</p>
<p>עַל חוֹף נַחַל מֵי שָׂחוּ</p>
<p>וַיִּשְׂחוּ וַיַּעַבְרוּ הַמָּיִם.</p>
<p>וְהַתַּרְנְגֹלֶת</p>
<p>עַל יַד הַשִּׁבֹּלֶת</p>
<p>גַּלְמוּדָה וַעֲזוּבָה עָמָדָה.</p>
<p>וַתָּבֶן כִּי בָּנִים זָרִים יָלָדָה,</p>
<p>וַתִּקְרָא דָּגָר וַתְּפָרֵשׂ הַכְּנָפָיִם:</p>
<p>אֵין זֶה כִּי בְנֵי־אַוָּז אֵלֶּה הַיְלָדִים –</p>
</blockquote>
<blockquote>
<p>אוֹ מִיַּלְדֵי הָעִבְרִים הַמְּלֻמָּדִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/23513">https://benyehuda.org/read/23513</a></div></body>