<h1>הַשָּׂב וּשְׁלֹשֶת הַנְּעָרִים</h1>
יהודה ליב גורדון
<body align="right" dir="rtl"><div align="right" dir="rtl"><!DOCTYPE html>
<body>
<p>נפישי גמלי סבי דטעיני משכי דהוגני (סנהדרין נ"ב.)</p>
<blockquote>
<p>שְׁלֹשָׁה נְעָרִים עַל פַּרְדֵּס עָבָרוּ</p>
<p>וַיִּרְאוּ אִישׁ זָקֵן אֵשֶׁל נוֹטֵעַ:</p>
<p>“בֶּן שִׁבְעִים לִנְטוֹעַ?” – אֵלָיו אָמָרוּ –</p>
<p>"אֵין זֹאת כִּי אִם הִנְךָ מִשְׁתַּגֵּעַ!</p>
<p>הַעוֹד תּוֹחִיל לֶאֱכֹל מִפְּרִי הָאֵשֶׁל?</p>
<p>הֲתֹאמַר הַאֲרִיךְ יָמִים כִּמְתוּשֶׁלַח?</p>
<p>וּכְבָר הֵן שַׂבְתָּ וַתָּבֹא בַּכֶּלַח,</p>
<p>עוֹד מִצְעָר וֵאלוֹהַּ אֶת נַפְשְׁךָ יֵשָׁל</p>
<p>וּמָה הָעֲבוֹדָה הַזֹּאת לָךְ עָתָּה?</p>
<p>אַתֶּם הַיְשִׁישִׁים קדְמוֹנִיּוֹת הִתְכּוֹנָנוּ</p>
<p>וַעֲתִידֹת לָחוּשׁ לָנוּ הַנְּעָרִים הַנִּיחוּ".</p>
<p>לָכֶם הַעֲתִידֹת? – עָנָם רַב הַדָּעַת –</p>
<p>הַיְדַעְתֶּם אֶל נָכוֹן כִּי יָמִים תַּאֲרִיכוּ?</p>
<p>הֵן חֶרֶב הַמָּוֶת לַכֹּל מֹרָטָה,</p>
<p>וּמִי זֶה יוֹדֵעַ מִי מִכֻּלָּנוּ</p>
<p>יִהְיֶה רִאשׁוֹנָה אֹכֶל לַתּוֹלָעַת?</p>
<p>וַאֲנִי לֹא לִי כַּיּוֹם עֵץ זֶה אֶטָּעָה</p>
<p>כִּי אִם לְדוֹר אַחֲרוֹן יָקוּם תַּחְתֵּנִי,</p>
<p>הוּא יֹאכַל פִּרְיוֹ – יֹאכַל וִיבָרְכֵנִי,</p>
<p>וּבִרְכָתוֹ הוּא פִּרְיִי מֵעֲמָלִי אֶשְׂבָּעָה;</p>
<p>אַךְ אוּלַי עוֹד יָמִים רַבִּים אַחֲרֵיכֶם</p>
<p>אֶתְהַלְּכָה לָשׂוּחַ עַל קִבְרוֹתֵיכֶם!</p>
<p>וּכְדַבְּרוֹ כֵּן הָיָה. כִּי קִדְּמָם הַמָּוֶת</p>
<p>וּשְׁלָשְׁתָּם מֵתוּ בִּנְעוּרֵיהֶם,</p>
<p>וּבֶן-הַשִּׁבְעִים חָרַת עַל קִבְרֵיהֶם</p>
<p>דִּבְרֵי זֶה הַמָּשָׁל עַל הַמַּצָּבֶת.
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/35">https://benyehuda.org/read/35</a></div></body>