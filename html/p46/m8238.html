<h1>אִם אֵשֵׁב לִי בָדָד</h1>
אלכסנדר סרגיביץ' פושקין / יהודה ליב גורדון
<body align="right" dir="rtl"><div align="right" dir="rtl"><!DOCTYPE html>
<body>
<p>(משירי פושקין)</p>
<blockquote>
</blockquote>
<blockquote>
<p>אִם אֵשֵׁב לִי בָדָד בִּמְעוֹן דּוּמִיָּה,</p>
<p>אוֹ תּוֹךְ עִלְזֵי לֵב רַגְלַי יוֹבִילוּנִי.</p>
<p>אוֹ אֵצֵא בִּרְחוֹבוֹת קִרְיָה הוֹמִיָּה, –</p>
<p>מַעְיָנַי גַּם שָׁם גַּם פֹּה בַּל יַרְפּוּנִי!</p>
<p>תָּמִיד יֶהְגֶּה לִבִּי: שָׁנִים יָעוּפוּ</p>
<p>וּבִמְעוּפָם חִישׁ גַּם חַיֵּי חֶלְדֵּנוּ</p>
<p>כַּצֵּל יַחֲלֹפוּ, יִתַּמוּ יָסוּפוּ,</p>
<p>וּכְבָר גַּם קָרֵב קֵץ אֶחָד מִמֶּנּוּ.</p>
<p>אִם עַל אַלּוֹן נִשָּׂא עֵינַי אָשִׂימָה –</p>
<p>הֶגֶה לִבִּי אָז: זֶה חָסוֹן רַב כֹּחַ</p>
<p>בִּלָּה קַדְמוֹנִים מִיָּמִים יָמִימָה</p>
<p>וִיבַלֶּה גַּם אוֹתִי דַכָּא וּשְׁחוֹחַ.</p>
<p>וּלְיֶלֶד עָלֵז אֹמַר אִם אֶרְאֵהוּ:</p>
<p>שֶׁמֶשׁ חַיֶּיךָ זֶה יָצָא לִזְרוֹחַ</p>
<p>תַּחַת שִׁמְשִׁי נֶחְפָּז שָׁם לִמְבוֹאֵהוּ,</p>
<p>וּמִרְקַב עֵץ חַיַּי בָּאתָ לִפְרוֹחַ.</p>
<p>יוֹם-יוֹם כִּי יַחֲלֹף, כָּל מוֹעֵד וָרֶגַע</p>
<p>לִבִּי יַבֵּט אַחֲרָיו אָחוּז בָּעֶצֶב:</p>
<p>אוּלַי כָּעֵת חַיָּה יָחִישׁ פֶּגַע</p>
<p>וּלְרַגְלָיו אָז יָבוֹא אֶל חַיַּי קֶצֶב.</p>
<p>אַךְ אֵיפֹה זֶה יֶאֱתָיֵנִי הַקָּרֶץ?</p>
<p>זוֹ נִפְלָאת מֶנִּי, דַּעַת בַּל אוּכָלָה;</p>
<p>אִם בִּמְצֹלוֹת מֵי יָם? אוֹ מֶרְחֲקֵי-אָרֶץ?</p>
<p>אוֹ מִמְּעוֹן שִׁבְתִּי לִקְבָרוֹת אוּבָלָה?</p>
<p>הַאַף אֵין חֵפֶץ אֶל בָּשָׂר לֹא-רוּחַ</p>
<p>בִּמְקוֹם שָׁם יִמַּל כִּתְאֵנָה נָבֵלָה,</p>
<p>וּבְכָל זֹאת אֶכְסֹף כִּי גֵוִי יָנוּחַ,</p>
<p>בִּמְקוֹם עַצְמוֹת יוֹדְעֵי תִּשְׁכֹּנָה סֶלָה.</p>
<p>וּצְלַח וּרְכַב אַתָּה, עֶלֶם עוּל-יָמִים,</p>
<p>עַל דַּלְתוֹת קִבְרִי, בּוֹ אִישַׁן הַמָּוֶת,</p>
<p>וּבְהִלּוֹ יִזְרַח לוֹ שֶׁמֶשׁ בָּרָמִים</p>
<p>נֹכַח מִשְׁכָּנִי זֶה, מִשְׁכַּן צַלְמָוֶת!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/8238">https://benyehuda.org/read/8238</a></div></body>