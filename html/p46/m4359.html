<h1>סִלּוּק שְׁכִינָה</h1>
יהודה ליב גורדון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מֵאַרְבַּע רוּחוֹת יִתְחוֹלֵל הַסַּעַר,</p>
<p>מוֹסְדֵי תֵבֵל יָנוּעוּ כַעֲצֵי יַעַר,</p>
<p>בַּכֹּל מֻטֶּה וָשׁד, שַׁמָּה וָפָרֶץ –</p>
<p>הֲבָא יוֹם אֲדֹנָי לַעֲרוֹץ הָאָרֶץ?
גַּם בָּתֵּי הַנֶּפֶש הִכָּה הָרוּחַ,</p>
<p>רָפוּ כָּל יָדַיִּם, כִּהֲתָה כָּל רוּח</p>
<p>כִּי מָגוֹר מִסָּבִיב, זֶרֶם וָנֵפֶץ,</p>
<p>נִתְּקוּ כָּל תִּקְוָה, הֵפִיצוּ כָּל חֵפֶץ.
וּמִשְּאוֹן הַהֲפֵכָה, מִתּוֹךְ הָרָעַש,</p>
<p>קוֹל נֹהַּ אֶשְׁמַע וּדְמָמָה וָכָעַשׂ;</p>
<p>קוֹל כַּתֹּר יָמַר עַל יוֹנָה נֶאֱהָבֶת –</p>
<p>רוּח הַקֹּדֶשׁ הָאָרֶץ עֹזָבֶת:
"מַה-לִי פֹּה, מִי לִי פֹּה בִּיוֵן הַשָּחַת?</p>
<p>"כָּל קֹדֶש מִרְמָס, עַל עָפָר כָּל נָחַת!</p>
<p>"אַךְ חָצִיר הָעָם יָתוּר לוֹ בָּרָפֶשׁ;</p>
<p>“הֶחָצִיר כִּסָּה כָּל אַגְמֵי הַנָּפֶש”.
"אֶעֱלֶה וַאֲרַחֵף כָּאָז עַל הַמָּיִם</p>
<p>"עַד לֹא עָשָׂה אֵל אֶרֶץ עִם שָׁמַיִם</p>
<p>" עַד לֹא לָמַד אָדָם בִּשְׁנוֹת שֵׁשׁ אֶלֶף</p>
<p>“הוֹסִיף דַּעַת וָרָע, בִּינָה וָסֶלֶף”.
"צַר לִי עָלֶיךָ, הַמְשׁוֹרֵר בֶּן-אוֹנִי!</p>
<p>"גַּם אַתָּה, יָדַעְתִּי, חֻלֵיתָ כָּמוֹנִי,</p>
<p>"נִרְדְּךָ יִבְאַשׁ פֹּה מִצַּחֲנָה וָרֶפֶשׁ</p>
<p>“וּמֶרְחַב יָהּ אֵין לָךְ לַהֲלָךְ-הַנֶּפֶשׁ”.
"וּמָה הֲלָךְ-נֶפֶשׁ בְּלִי רְאוּת-עֵינָיִם?!</p>
<p>"וּמַה-תֶּחֱזֶה עַתָּה תַּחַת שָׁמָיִם?</p>
<p>"סֻלָּם מֻצָּב אַרְצָה תִּרְאֶה לָעָיִן</p>
<p>“וַאֲנָשִׁים יֹרְדִים בּוֹ אַךְ עֹלִים אָיִן”.
"צַר, בַּעַל הַחֲלֹמוֹת, צַר לִי עָלֶיךָ!</p>
<p>"מַמְרֹרִים תִּשְׂבַּע כָּל חַיֵּי הֶבְלֶךָ;</p>
<p>"תִּישַׁן תִּרְאֶה חֲלוֹם, רֶגַע תָּנוּחַ,</p>
<p>“תִּיקַץ תִּרְאֶה שִׁבְרוֹ – שֶׁבֶר בָּרוּחַ”.
"שָׂא אֵפוֹא כִּנּוֹרְךָ, נַחַת קַסְתֶּךָ;</p>
<p>"הֵא שַׂלְמַת אוֹר, צֹר בָּה חֲלֹמוֹתֶיךָ,</p>
<p>"עֲלֵה אִתִּי מִזֶּה, נִסַּק גָּבֹהַּ;</p>
<p>“שָׁם – מַחֲזוֹת שַׁדַּי, פִּתְרֹנִים לַאלֹהַּ”.</p>
</blockquote>
<p>ס“ט פ”ט, 7 פעברואר 1880</p>
<p>יומים אחרי הרעש (בהיכל החרף)</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/4359">https://benyehuda.org/read/4359</a></div></body>