<h1>בַּת יִפְתָּח בְּטֶרֶם מוּתָהּ</h1>
לורד ביירון / יהודה ליב גורדון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אִם עַמִּי גַּם אֵלִי מוֹתִי יִשְׁאָלוּ</p>
<p>וּבְנִדְרְךָ זֶה אִם אוֹיְבֵינוּ נָפָלוּ,</p>
<p>הָרַק חַרְבֶּךָ, אָבִי – פֹּה הִנֵּנִי!</p>
<p>הַא לָךְ אֶת לִבִּי, חִישׁ אָנָּא בַּתְּקַנִי.</p>
<p>לֹא עוֹד אֶשּׂא נֶהִי, דִּמְעָה אַזִּילָה,</p>
<p>לֹא עוֹד עַל הֶהָרִים אֵרְדָה אֵילִילָה;</p>
<p>אִם מִידַי אָבִי יָבֹא לִי הַמָּוֶת</p>
<p>סָר פַּחְדּוֹ מִמֶּנִּי, פָּנָה עַצָבֶת.</p>
<p>וִיהִי לִבְּךָ, אָבִי, נָכוֹן בָּטוּחַ</p>
<p>כִּי בָרָה בִּתְּךָ וּנְקִיָּה בָּרוּחַ</p>
<p>כִּבְרִי בִּרְכוֹת פִּיךָ לִבִּי יָקִימוּ</p>
<p>וּכְטֹהַר רַחֲמֵי יָהּ מוֹתִי יַנְעִימוּ.</p>
<p>אַל נָא, הַגִּבּוֹר! אַל יֵרַךְ לִבֶּךָ</p>
<p>מִקּוֹל הָעֲלָמוֹת הַמְּבַכּוֹת בִּתֶּךָ.</p>
<p>בִּנְדָבָה אָמוּת! הֵן דָּמַי יִזֹּלוּ</p>
<p>מֵאֶרֶץ מוֹלַדְתִּי עַבְדוּת יָגֹלּוּ.</p>
<p>וּבְעֵת דָּמַי אֵלֶּה קָפְאוּ חָרָבוּ,</p>
<p>עֵת יִדַּם קוֹלִי וַעֲצָמַי יִרְקבוּ,</p>
<p>זָכְרַנִי גַּם אָז כִּי כָּבוֹד לָךְ תַּתִּי,</p>
<p>וּבְלֵב שָׂמֵחַ אַל תִּשְׁכַּח כִּי מַתִּי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/59">https://benyehuda.org/read/59</a></div></body>