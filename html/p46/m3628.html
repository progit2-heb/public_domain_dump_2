<h1>יָקוּם אֱלֹהִים</h1>
יהודה ליב גורדון
<body align="right" dir="rtl"><div align="right" dir="rtl"><!DOCTYPE html>
<body>
<p>(לאחד שנשתתף לבעלי השתוף<a class="footnote" href="#fn:1" id="fnref:1" title="see footnote"><sup>1</sup></a> מאת אחד מבעלי היחוד.</p>
<p>ביום חג הפסח האחרון לראשונים והראשון לאחרונים<a class="footnote" href="#fn:2" id="fnref:2" title="see footnote"><sup>2</sup></a>).</p>
<blockquote>
<p>שׁוֹנִים בִּתְמוּנָתָם וּבְמַעֲמָדָם</p>
<p>נִגְלוּ הָאֱלֹהִים לִבְנֵי הָאָדָם</p>
<p>וַיְּלַמְּדוּם דַּעַת לָסוּר מִשְּׁאוֹל מָטָּה:</p>
<p>הוֹלְכִים גַּם יוֹשְׁבִים גַּם שׁוֹכְבִים הוֹפִיעוּ,</p>
<p>צֶדֶק וְישֶׁר לָאָדָם הוֹדִיעוּ;</p>
<p>אַךְ הוּא יוֹסִיף לַחֲטֹא כְּאָז כֵּן עָתָּה.
מֵרֹאשׁ – עָשׂוּ רַגְלַיִם לֵאלֹהֵיהֶם</p>
<p>וַיֹּאמְרוּ: כִּי <strong>מִתְהַלֵּךְ</strong> הוּא בֵינֵיהֶם,</p>
<p>וּבַיִת בָּנוּ לוֹ, מָקוֹם לָשֶׁבֶת.</p>
<p>מֶרְכָּבָה וּכְרוּבִים <strong>לִרְכֹּב</strong> עָלֵימוֹ; –</p>
<p>אַךְ עָזֹב לֹא עָזְבוּ רֹעַ פְּעָלֵימוֹ</p>
<p>וּלְקוֹלוֹ לֹא נָתְנוּ אֹזֶן קַשֶּׁבֶת.
אָז אָמְרוּ: <strong>שָׁכַב</strong> הָאֵל עִם אֲבוֹתָיו</p>
<p>וּבְכֵן טָהַר הָאָדָם מֵחַטֹּאתָיו,</p>
<p>וּמַלְכוּת שָׁמַיִם יָסַד עַל הָאָרֶץ.</p>
<p>אַךְ גַּם אַחֲרֵי כֵן יֵצֶר לֵב הָאָדָם</p>
<p>חָרַשׁ רַע כָּל הַיּוֹם, שָׁאַף לִשְׁפֹּךְ דָּם –</p>
<p>וּפְנֵי תֵבֵל מָלְאוּ מֻטָּה וָפָרֶץ.
לִבְנֵי הָאָדָם לֹא יֵיטִיב אֵל רוֹכֵב.</p>
<p>לֹא אֵל מִתְהַלֵּךְ, לֹא יוֹשֵׁב, לֹא שׁוֹכֵב,</p>
<p>כִּי רַגְלֵיהֶם תָּמִיד לָרַע יָרוּצוּ;</p>
<p>רַק אִם <strong>יָקוּם</strong> הָאֵל עַל בֵּית הַמְּרֵעִים</p>
<p>רַק אָז יִהְיֶה הָאָדָם לִתְמִים-דֵעִים;</p>
<p>אִם יָקוּם אֱלֹהִים – אוֹיְבָיו יָפוּצוּ!
הַיּוֹם אַתֶּם כֻּלְּכֶם אִישׁ אֶל אָחִיהוּ</p>
<p>“קָם הָאֱלֹהִים”! “קָם הָאֱלֹהִים”! תַּבִּיעוּ</p>
<p>וּנְשִׁיקוֹת אַהֲבָה אִישׁ אֶת אָחִיו תִּשָּׁקוּ;</p>
<p>וַאֲנַחְנוּ לֹא נַעֲנֶה אָמֵן אַחֲרֵיכֶם,</p>
<p>כִּי אֵיכָה נַאֲמִין כִּי קָם אֱלֹהֵיכֶם</p>
<p>אִם לֹא כָלָה שֹׁד, רָעִים לֹא נִתָּקוּ?!
הַאִם לֹא אֵל אֶחָד, אָב אֶחָד לָנוּ,</p>
<p>וּבְקוּמוֹ הַיּוֹם מַה-זֶּה הָיָה בָנוּ</p>
<p>כִּי חַגְּכֶם הֵחֵל וַיִּכָל חַגֵּנוּ?</p>
<p>עַל כֵּן עוֹד נוֹחִילָה, עַל כֵּן נוֹכִיחַ</p>
<p>כִּי עוֹד יָקוּם אֵל, עוֹד יָבֹא מָשִׁיחַ –</p>
<p>אָז יָחֵל הַחַג גַּם בִּרְחֹבוֹתֵינוּ.
</p>
</blockquote>
<div class="footnotes">
<hr/>
<ol>
<li id="fn:1">
<p>הוא המשורר אבא (קונסטנטין) שפירא. <a class="reversefootnote" href="#fnref:1" title="return to body"> ↩</a></p>
</li>
<li id="fn:2">
<p>שחל באותה השנה יום ראשון של חג הפסחא לנוצרים באחרון ליהודים. <a class="reversefootnote" href="#fnref:2" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/3628">https://benyehuda.org/read/3628</a></div></body>