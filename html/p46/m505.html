<h1>קְרִיאַת הַגֶּבֶר</h1>
יהודה ליב גורדון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מִמַשּׁוּאוֹת נֵצַח מֵהַרְרֵי קֶדֶם,</p>
<p>מֵחֲלֹמוֹת חֲזוֹן לֵב לִבִּי פָנִיתִי,</p>
<p>אֶל אַרְצוֹת הַחַיִּים פָּנַי שִׁוִּיתִי</p>
<p>לָעָם בֵּין הַהוֹלְכִים יִשְׁכַּב יֵרָדֵם;</p>
<p>קָרָאתִי אֵלָיו, דִּבַּרְתִּי, שׁוֹרַרְתִּי,</p>
<p>נָגַעְתִּי עַל בִּרְכָּיו אוֹתוֹ עוֹרַרְתִּי.
וָהוּא יִשְׁכַּב עַל מִשְׁכָּבוֹ שָׂרוּעַ</p>
<p>יִגְהֵר יֵהָפֵךְ וִיחַבֵּק יָדַיִם,</p>
<p>יִשְׂתָּרֵעַ יִתְכַּנֵּס עַל הַיָּצוּעַ</p>
<p>וִידַבֵּר בַּחֲלוֹם, לֹא יִפְקַח עֵינָיִם:</p>
<p>מִי הוּא הַקּוֹרֵא וּשְׁנָתִי מַפְרִיעַ?</p>
<p>הַנַּח לִי לִישׁוֹן, אַל קוֹלְךָ תַּשְׁמִיעַ!
שִׁכְבוּ וִישְׁנוּ, אַחַי, כַּאֲשֶׁר נִסִּיתֶם</p>
<p>וַחֲלֹמוּ כִּי כֻלְכֶם לַגָּג עֲלִיתֶם<a class="footnote" href="#fn:1" id="fnref:1" title="see footnote"><sup>1</sup></a>,</p>
<p>אַךְ זָכֹר תִּזְכְּרוּ, עֵת תַּךְ הַשֶּׁמֶשׁ</p>
<p>עַל רֹאשְׁכֶם וּלְרַגְלֵיכֶם יֵצֵא רֶשֶׁף,</p>
<p>כִּי הַעִדֹתִי בָּכֶם וָאוֹכַח אֶמֶשׁ,</p>
<p>כִּי קִדַּמְתִּי וָאֲשַׁוֵּעַ בַּנֶּשֶׁף.
וּכְבוֹא עֵת הָאֹכֶל וִיהִי בַּצָּהֳרָיִם</p>
<p>לָכֶם חֹסֶר בֶּטֶן, נִקְיוֹן שִׁנַּיִם –</p>
<p>אָז אִכְלוּ וּקְחוּ מִבְחַר חֲלֹמוֹתֵיכֶם</p>
<p>וּתְנוּם גַּם לִפְנֵי בְנֵיכֶם וּבְנוֹתֵיכֶם,</p>
<p>וְכִי יֵרָגְנוּ וִיהִי לִבְּכֶם יוֹדֵעַ</p>
<p>כִּי קִדַּמְתִּי בַּנֶּשֶׁף וָאֲשַׁוֵּעַ.
וּבְנֵיכֶם כִּי תִרְאוּ מִכֶּם יָצָאוּ</p>
<p>וַיִּמְעֲלוּ מַעַל וּלְשִׁמְצָה נִפְרָעוּ</p>
<p>וּלְדֹר סוֹרֵר הָיוּ לִמֻּד הָרֵעַ –</p>
<p>וִידַעְתֶּם כִּי אַתֶּם בְּנַפְשָׁם אֲשַׁמְתֶּם,</p>
<p>כִּי לִקְרִיאַת הַגֶּבֶר אָזְנְכֶם הֶעֱלַמְתֶּם</p>
<p>עֵת קִדַּמְתִּי בַּנֶּשֶׁף וָאֲשַׁוֵּעַ.
</p>
</blockquote>
<p>*</p>
<blockquote>
<p>וּמָה אַתָּה עֹשֶׂה, דֹּר כֻּלּוֹ כָחַשׁ!?</p>
<p>עֵת יגָּפְךָ לִבְּךָ עַל חַטֹּאתֶיךָ</p>
<p>אָז אוֹתִי תַקְרִיב קָרְבָּן לֵאלֹהֶיךָ</p>
<p>וּתְיַשֵּׁן אֶת לִבְּךָ בְּצִקְתְּךָ הַלָּחַשׁ:</p>
<p>"הַתַּרְנְגֹל הַזֶּה יִהְיֶה כַּפָּרָתִי,</p>
<p>וַאֲנִי אֹכְלֶנּוּ וְאֶטְהַר מֵחַטָּאתִי".
אֲנִי <strong>הַגֶּבֶר</strong> אֶת חֻקִּי הִשְׁלַמְתִּי</p>
<p>שֶׁשָּׁת עָלַי יוֹצְרִי, חֶלְקִי מִמָּעֳלָה:</p>
<p>רֶגַע לֹא נַחְתִּי, נַפְשִׁי לֹא דוֹמַמְתִּי,</p>
<p>עוֹרַרְתִּיךָ לְהַבְחִין בֵּין יוֹם וּבֵין לָיְלָה,</p>
<p>עַל בִּינָתִי, הוֹי זֵד! תּוֹדֶה לֵאלֹהֶיךָ</p>
<p>וְאֶת נַפְשִׁי תִתֵּן כֹּפֶר חַטֹּאתֶיךָ!
אַךְ דַּע כִּי גַּם מוֹתִי פָּדֹה לֹא יִפְדֶּךָ!</p>
<p>אִם עוֹד תּוֹסִיף לִשְׁכַּב, תַּעֲצֹם עֵינַיִם</p>
<p>מֵרְאוֹת בְּהִמֹּךְ הַמְּקָרֶה בַּעֲצַלְתַּיִם</p>
<p>וּבֵיתְךָ יֻכַּת יֵעָשֶׂה קִבְרְךָ –</p>
<p>אָז גַּם מִבּוֹר שַׁחַת מֵעֵבֶר לַקָּבֶר</p>
<p>תִּצַּלְנָה אָזְנֶיךָ לִקְרִיאַת הַגָּבֶר.</p>
</blockquote>
<p>ספ“ב עיו”כ, תרמ"ו.</p>
<div class="footnotes">
<hr/>
<ol>
<li id="fn:1">
<p>העולה לגג עולה לגדולה (בר‘ פ’ הרואה). <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/505">https://benyehuda.org/read/505</a></div></body>