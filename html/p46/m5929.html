<h1>משלי יהודה: סוּס וְרֹכְבוֹ</h1>
יהודה ליב גורדון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עַל סוּס שׁוֹטֵף מֵפִיץ עֶבְרוֹת אַפָּיִם</p>
<p>רָכַב אִישׁ וַיַּעַבֹר בִּרְחֹבוֹת קָרֶת.</p>
<p>וּבְרַעַשׁ וּבְרֹגֶז וּכְרוּחַ סֹעָרֶת</p>
<p>דָּהַר הַסּוּס; וּכְקֶצֶף עַל הַמָּיִם</p>
<p>נִתַּךְ עַל רִסְנֵהוּ קִצְפּוֹ מִפִּיהוּ;</p>
<p>רַעְמָתוֹ תַקִּיף צַוָּארוֹ כַּצֶּפֶת</p>
<p>וּבְצִפֹּרֶן שָׁמִיר יַהֲלֹם הַמַּרְצֶפֶת</p>
<p>וּבְנֵי רֶשֶׁף מִמֶּנָּה עוּף הִגְבִּיהוּ.</p>
<p>וַיַּעֲבֹר בָּרְחוֹב בֵּין הָעוֹבְרִים נָעַר</p>
<p>וַיֹּאמֶר עַל הַסּוּס: מַה-יָּפְיוֹ וּמַה-טּוּבוֹ</p>
<p>כִּי לֹא יַהֲדֹךְ תַּחְתָּיו כָּל בָּאֵי שָׁעַר.</p>
<p>הַאֵינְךָ רֹאֶה, נַעַר חֲסַר דַּעַת,</p>
<p>— עָנָהוּ הָרַכָּב מֵעַל לִרְכוּבוֹ —</p>
<p>הַמֶּתֶג הַזֶּה חַחִים עִם טַבַּעַת</p>
<p>בָּם אַיְסִירוֹ, אַטֵּהוּ אֶל מִשְׁמָעַת?</p>
<p>דַּע אֵפוֹא כִּי לוּלֵא הֵם אֲזַי בִּמְעוּף עָיִן</p>
<p>עָבַר רָמַס וּפָרַק וּמַצִּיל אָיִן.
כַּמָּה אֲנָשִׁים תִּמְצְאוּ בָּאָרֶץ</p>
<p>שֶׁבְּזִרְמַת סוּסִים וּבְרוּחַ הַוּוֹת בָּמוֹ</p>
<p>מִלְּאוּ פְנֵי תֵבֵל שַׁעֲרֻרִת וָפָרֶץ</p>
<p>לוּלֵא רֶסֶן הַדָּת יַעֲצֹר אוֹתָמוֹ.
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/5929">https://benyehuda.org/read/5929</a></div></body>