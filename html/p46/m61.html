<h1>לְמֵאִיר לֶטֶרִיס</h1>
יהודה ליב גורדון
<body align="right" dir="rtl"><div align="right" dir="rtl"><!DOCTYPE html>
<body>
<p>(ביום קבלי מאתו את תמונת פניו על לוח למנחה)</p>
<blockquote>
<p>נַפְשִׁי אִוִּיתִיךָ מִקַּדְמַת נֹעַר,</p>
<p>וּבְבֹקֶר חַיַּי וּבְעוֹדֶנִּי יָלֶד,</p>
<p>עַת שַׁחַר שַׁחֲרוּתִי הַפִיץ הַזֹּהַר,</p>
<p>עוֹד בִּקְצוֹת הַקָּדִים בִּשְׁמֵי הֶחָלֶד</p>
<p>תַּבְנִיתְךָ בָּרוּחַ נִכְחִי עָבָרָה</p>
<p>וּלְמוֹפֵת לִי אוֹתְךָ נַפְשִׁי בָּחָרָה.
וּשְׂפַת קֹדֶש לִלְמֹד כִּי הִתְעוֹרַרְתִּי</p>
<p>אָז גַּם בִּסְפָרֶיךָ לַהֲגוֹת הִרְבֵּיתִי,</p>
<p>כִּי רוּחַ שִׁיר צִיּוֹן בָּמוֹ הִכַּרְתִּי</p>
<p>וּמֵלִיץ כָּמוֹךָ הֱיוֹת אִוִּיתִי;</p>
<p>וּבְכֵן מֵעִיר רוּחִי מֵאִיר הָיִיתָ</p>
<p>וּמִבְּלִי דַעְתְּךָ אֶת דַּעְתִּי נָחִיתָ.
וּבֹסֶר עֵץ דַּעְתִּי עִת כִּי יִגָּמֶל</p>
<p>וּפְרִי בִכּוּרִים אַשְׁכְּלֹתָיו הִבְשִׁילוּ,</p>
<p>אָז לָךְ, גֶּבֶר חָכָם, נֵס לִי וָסֵמֶל.</p>
<p>מִפְּרִי בִכּוּרַי יָדַי שַׁי הוֹבִילוּ,</p>
<p>וּבִרְצוֹן מֵבִין אֶת פָּנָיו קִדַּמְתָּ</p>
<p>וּבְחֶסֶד עוֹלָם גַּם אוֹתִי רִחַמְתָּ.
וּבִבְרִית אַהֲבָה אִתְּךָ הֲבֵאתַנִי,</p>
<p>כָּרֵעַ כָּאָח עִמִּי הִתְהַלַּכְתָּ,</p>
<p>וּבְלוּחַ צַלְמְךָ כַּיּוֹם כִּבַּדְתַּנִי,</p>
<p>אוֹת אֶמֶת הוּא כִּי חֶסֶד לִי מָשַׁכְתָּ,</p>
<p>וּלְבִכּוּרֵי אוֹת כִּי תִמְצָא בָם טָעַם,</p>
<p>כִּי לֹא כִּתְאֵנִים שֹׁעָרִים כֻּלָּהֵם.
נַפְשִׁי אִוִּיתִיךָ מִקַּדְמַת נֹעַר,</p>
<p>בַּחֲלוֹם חֲזוֹן לִבִּי צַלְמְךָ חָזִיתִי,</p>
<p>וּבְהָקִיץ עַתָּה אֶת נֹעַם הַתֹּאַר</p>
<p>פִּתּוּחֵי חוֹתָם, אֶל עֵינַי רָאִיתִי:</p>
<p>תַּבְנִיתְךָ בַּלוּחַ נִכְחִי תָנוּחַ,</p>
<p>עַל כֵּן אֶזְכָּרְךָ עַד יוֹמִי יָפוּחַ.</p>
</blockquote>
<p>(תרי"ח)</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/61">https://benyehuda.org/read/61</a></div></body>