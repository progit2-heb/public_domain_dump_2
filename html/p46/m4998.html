<h1>נְגִינָתִי בַּלָּיְלָה</h1>
לודוויג רלשטאב / יהודה ליב גורדון
<body align="right" dir="rtl"><div align="right" dir="rtl"><!DOCTYPE html>
<body>
<p>(משירי שובערט)</p>
<blockquote>
<p>מִדִּמְמַת הַלַּיִל עִמָּךְ אָשִׂיחַ</p>
<p>לָךְ תָּרֹן בַּת שִׁירָתִי;</p>
<p>בַּעֲזוּבַת הַחֹרֶשׁ תַּחַת הַשִּׂיחַ</p>
<p>בֹּאִי אֵלַי, רַעְיָתִי.
שָׁם הַזַּלְזַלִּים יִנּוֹעוּ בָּרוּחַ</p>
<p>אֶל אוֹר סַהַר מִנָּגֶד;</p>
<p>אַל יָנַע לִבֵּךְ, אַל נַפְשֵׁךְ תָּשׁוּחַ</p>
<p>מִפַּחַד בּוֹגֵד בָּגֶד.
קוֹל הַתּוֹרִים שִׁמְעִי בַּסְּבָךְ יָשִׁירוּ</p>
<p>אַךְ לָךְ הֵם יִתְפַּלָּלוּ;</p>
<p>נֹעַם קוֹל בִּכְיָם עָלַי הֵם יָעִירוּ</p>
<p>בַּעֲדִי רַחֲמִים יִשְׁאָלוּ.
דַּאֲבוֹן נֶפֶשׁ אוֹהֶבֶת יֵדְעוּ הֵמָּה</p>
<p>גַּם כִּלְיוֹן הָעֵינָיִם,</p>
<p>וּבְקוֹל מַנְגִּינָתָם כִּי כֹה נָעֵמָה</p>
<p>יַמְסוּ כָּל לֵב לַמָּיִם.
יֵרַךְ נָא לִבֵּךְ, יִכָּמְרוּ רַחֲמָיִךְ,</p>
<p>הוֹאִילִי וּשְׁמָעִינִי!</p>
<p>בִּרְעָדָה וָגִיל אוֹחִילָה עָלָיִךְ</p>
<p>בֹּאִי נָא הַצְלִיחִינִי!!
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/4998">https://benyehuda.org/read/4998</a></div></body>