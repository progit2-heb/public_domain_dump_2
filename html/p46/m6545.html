<h1>הָאֱמוּנָה וְהַדָּעַת</h1>
יהודה ליב גורדון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לֹא גַּלְמוּד בַּתֵּבֵל שֻׁלַּחְתִּי וָאֵאת,</p>
<p>כִּי לִהְיוֹת עַל דַּרְכִּי לִי לָעֵינָים</p>
<p>צִוָּה צוּר אִתִּי מַלְאָכָיו הַשְּנָיִם:</p>
<p>מַלְאַךְ "הָאֱמוּנָה " וּמַלְאַךְ “הַדָּעַת”.
אַךְ הָהּ, כִּי בֵּין מַלְאָכַי שָׁלוֹם אָיִן,</p>
<p>כָּל יוֹם יָגוּרוּ מִלְחָמוּת וּתְלוּנָה;</p>
<p>הַדַּעַת תִּלְעַג לִפְתַיוּת הָאֱמוּנָה,</p>
<p>לָהּ אֱמֶת-הַדַּעַת – קוֹץ בָּעָיִן.
וּבְקֶרֶב זֶה הָעָשׁ, זֹאת הַתּוֹלָעַת,</p>
<p>שְׁנֵי אֶרְאֶלִים יֵאָבְקוּ יִתְרוֹצְצוּ;</p>
<p>הָאֱמוּנָה תָּעֹז עֵת חוּשַׁי יֶאְמָצוּ,</p>
<p>וּבְהָרִים שִׂכְלִי יָדוֹ וְגָבְרָה הַדָּעַת.
כִּי יִקְרֵנִי אָסוֹן מַכְאוֹב וָצֶלַע</p>
<p>וּמֵעֹצֶר רָעָה נַפְשִׁי נוֹאֶשֶׁת</p>
<p>תָּבוֹא הָאֱמוּנָה וּבְאָזְנִי לֹחֶשֶׁת:</p>
<p>קַוֵּה לַאדֹנָי, הוּא אַל עֹשֵׂה פֶלֶא;
"מוֹשִׁיע וָרָב הוּא, גּוֹדֵר כָּל פָּרֶץ,</p>
<p>בַּכֹּל עֵינוֹ שָׁטָה, יָדוֹ מֹשֶׁלֶת…"</p>
<p>אָז יִגְעַר בָּה שִׂכְלִי לֵאמֹר: נוֹכֶלֶת!</p>
<p>הַאֻמְנָם יֵשׁ אֱלֹהִים שׁוֹפְטִים בָּאָרֶץ?
שָׁם רָשָׁע בּוֹלֵעַ צַדִּיק מִמֶּנוּ,</p>
<p>עָרִיץ מִתְעָרֶה וּנְקִיִּים יִדַּמּוּ,</p>
<p>גּוֹי כֻלּוֹ אֹבֵד, אֲרָצוֹת נָשַׁמּוּ –</p>
<p>וֵאלֹהַיִךְ אֵיפֹה הוּא? מִי ישׁוּרֶנוּ?
רָחֵל אֹהַבְתִּי מֵתָה בַּעֲלוּמֵיהָ</p>
<p>וָאֵבְךְ מָרָה וּלְהִתְנַחֵם מֵאַנְתִּי;</p>
<p>אָז קוֹל הָאֱמוּנָה דּוֹבֶרֶת הֶאֱזַנְתִּי:</p>
<p>“הַמֵּתִים לִחְיוֹת! עוֹד תָּשׁוּב תִּרְאֶהָ!”
וְהִנֵּה קוֹל הַדַּעַת: "דְבָרַיִךְ לֹא כֵּנוּ!</p>
<p>"מֵתִים בַּל יִחְיוּ, רְפָאִים בַּל יָקוּמוּ.</p>
<p>"זֶה אַלְפֵי שָׁנָה אֶת שְׁנָתָם יָנוּמוּ</p>
<p>“הָקָם אֶחָד מֵהֶם לָשׁוּב אֵלֵינוּ?”
"כִּי לֹא תּקוּם פַּעֲמַיִם נֶפֶשׁ חַיָּה!</p>
<p>"כָּל מָרְכָּב יִתְפָּרֵד, כָּל חֹמֶר יִרְקָב;</p>
<p>"אִלּוּ גַם יָשׁוּב וּלְגוּף חָדָשׁ יָרְכָּב</p>
<p>“הֲיָדֹע יֵדַע כִּי הוּא שֶׁכְּבָר הָיָה?”–
אֶת עַמִּי רָאִיתִי מֻטָּל בָּרֶפֶשׁ</p>
<p>מֻרְדָף מִבְּלִי חָשָׂךְ, עֹמֵס כָּל סֵבֶל;</p>
<p>הַדַּעַת אֹמֶרֶת: תִּקְוָתוֹ הֶבֶל;</p>
<p>מַה-כֹּחוֹ, מַה-קִצּוֹ כִּי יַאֲרִיך נֶפֶשׁ?
אַךְ הָאֱמוּנָה הִיא מְדַבֶּרֶת לִלְבָבוֹ:</p>
<p>אַל תִּירָא, יַעֲקֹב, אַל תִּשְׁתָּע, יִשׂרָאֵל;</p>
<p>עִם ענָנֵי שְׁמַיָּא יָבוֹא לָךְ גּוֹאֵל,</p>
<p>אִם יִתְמַהְמַהּ חַכֵּה לוֹ, כִּי בוֹא יָבוֹא.
כָּכָה יִלָּחֲמוּ מַלְאָכַי הַשְׁנָיִם</p>
<p>וּקְרָב-לִבִּי קָשֶׁה וָרָב הַכָּעַשׂ;</p>
<p>וּמִי יָקוּם אִתָּם, מִי שָׁלוֹם יָעַשׂ</p>
<p>בֵּין כּוֹכָבִים נִלְחָמִים, כֹּחוֹת שָׁמָיִם?
מַלְאֲכֵי רַחֲמִים! הֲלֹא אַךְ לִישׁוּעָתִי</p>
<p>שֻׁלַּחְתֶּם אֵלַי מֵאֵת אֲדֹנֵיכֶם</p>
<p>כִּרְתוּ נָא אֵפוֹא בְּרִית שָׁלוֹם בֵּינֵיכֶם</p>
<p>וִיהִי שָׁלוֹם לִי, וּתְהִי זֹאת מְנוּחָתִי:
כָּל עוֹד לֹא הִשְׁלַמְתִּי חָק עֲבֹדָתִי</p>
<p>וּבֵין רֹאֵי שֶׁמֶשׁ עָמֵל הִנֵּנִי,</p>
<p>מַלְאַךְ הַדַּעַת בַּעֲצָתוֹ יַנְחֵנִי</p>
<p>וִיהִי עַמּוּד אִשּׁוֹ אוֹר לִנְתִיבָתִי.
וּבְבוֹא יוֹמִי, אֵלִי, לָשׁוּב אֵלֶיךָ,</p>
<p>כִּי יִצְעַן אָהֳלִי, תִּתְנוֹדֵד הַמְּלוּנָה,</p>
<p>הֱיֵה לִי צוּר מָעֹז, מַלְאַךְ הָאֱמוּנָה,</p>
<p>וִישַׁעַשְׁעוּ נַפְשִׁי תַּנְחוּמוֹתֶיךָ.
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/6545">https://benyehuda.org/read/6545</a></div></body>