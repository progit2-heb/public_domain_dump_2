<h1>המגפה נעצרה</h1>
יהודה ליב גורדון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הֵילִילוּ, הָרוֹפְאִים, עֶזְרָה בַּקֵּשׁוּ:</p>
<p>הָחֳלִי־רָע חָלָה נֶאֱסַף אֶל עַמֵּיהוּ!</p>
<p>הַרְבּוּ נָא צֳרִי, הַצִּילוּ חַיֵּיהוּ,</p>
<p>פֶּן יֶחֱרַב מַעְיַנְכֶם, פֶּן תִּוָּרֵשׁוּ.</p>
<p>הַס! הַחֲלִיפוּ תִּקְוָה, אַל תִּוָּאֵשׁוּ.</p>
<p>הֵן עוֹד חַי הַמָּוֶת עוֹד כָּל חֵילֵהוּ</p>
<p>עִמּוֹ, הָרוֹפְאִים, לַקָּצִיר תֵּצֵאוּ</p>
<p>וּבִשְׂדֵה הָרְפָאִים שִׁבֳּלִים לַקֵּשׁוּ.</p>
<p>אַךְ הָהּ מַה־תַּעֲשׂוּ אָז – עֵת יוֹם יַגִּיעַ</p>
<p>וִיבֻלַּע הַמָּוֶת, יָמוּת לָנֶצַח</p>
<p>וּצְבָאָיו עִמּוֹ כָּל חֳלִי כָּל רֶצַח –</p>
<p>אָן תִּקְחוּ אָז כֶּסֶף נַפְשְׁכֶם הַשְׂבִּיעַ?</p>
<p>אָן סוּס וָרֶכֶב, אָן לֶחֶם תִּמְצָאוּ?</p>
<p>הֵן מֵאֵין מָוֶת בָּרָעָב תִּגְוָעוּ!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/4549">https://benyehuda.org/read/4549</a></div></body>