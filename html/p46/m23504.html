<h1>הַזְּאֵב וּבְנוֹ</h1>
יהודה ליב גורדון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>״הָאֱמֶת הַדָּבָר כִּי יֵשׁ בָּאָרֶץ</p>
<p>עִזִּים עַזּוֹת־נֶפֶשׁ הַפּוֹרְצוֹת פָּרֶץ</p>
<p>וּבַזְּאֵבִים תִּשְׁלַחְנָה יָד לָגַעַת?״ –</p>
<p>כֹּה שָׁאַל זְאֵב קָטֹן אֶת פִּי אָבִיהוּ,</p>
<p>וַיִּגְעַר בּוֹ אָבִיו וַיִּסְפֹּק עַל פִּיהוּ:</p>
<p>מִי סִפֵּר לָךְ זֹאת, נַעַר חֲסַר דַּעַת?</p>
<p>עִזִּים קָמוֹת בַּזְּאֵבִים! אַיֵּהוּ הָעֵדֶר</p>
<p>יַעֲבֹר חָק־עוֹלָם וִישַׁנֶה הַסֵּדֶר?</p>
<p>״רַבִּי סִפְּרָהּ לִי בִּהְיוֹתִי בַּחֶדֶר</p>
<p>– עָנָה הַזְּאֵב הַמֻּכֶּה בְּנֶפֶשׁ נֶאֱנָחַת</p>
<p>וַיִּתְגָּרֵד בַּקָּרַחַת וּבַגַּבַּחַת –</p>
<p>אַף אָמַר כִּי בְאֶרֶץ עוּץ נִמְצָאוּ</p>
<p>וּבְשֵׁם אִיּוֹב לִבְעָלֵימוֹ יִקְרָאוּ״.</p>
<p>– אִיּוֹב?! – קָרָא הָאָב בִּשְׂחוֹק – הוֹי גֹּלֶם,</p>
<p>אִיּוֹב לֹא הָיָה וְלֹא נִבְרָא מֵעוֹלָם!</p>
</blockquote>
<blockquote>
<p>אִיּוֹב לֹא הָיָה אַךְ עִזָּיו נִמְצָאוּ,</p>
<p>גַּם עוֹד עַד הַיּוֹם בֵּינֵינוּ יֵרָאוּ,</p>
<p>אַךְ לֹא בְּקַרְנַיִם יִנְגֹּפוּ</p>
<p>וּבְצַד וּבְכָתֵף יֶהְדֹּפוּ,</p>
<p>כִּי אִם יַטִּילוּ גְּלָלִים</p>
<p>עַל עָלִים בָּלִים,</p>
<p>וְחָקוּק עַל מֵצַח אֵלֶּה הַשְּׂעִירִים:</p>
<p>״מַצְדִּיקֵי הָרַבִּים – וּגְאוֹנִים אַדִּירִים״.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/23504">https://benyehuda.org/read/23504</a></div></body>