<h1>אֲחַפֵּשׁ רוּחִי</h1>
יהודה ליב גורדון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הָרוּחַ אוֹתִי, רוּחַ הַקֹּדֶשׁ, לִמְשׁוֹרֵר עָשָׂתָה</p>
<p>מֵעוֹדָהּ לֹא רוּחַ כַּבִּיר הָיָתָה,</p>
<p>הָרוֹדֵד תַּחְתָּיו כָּל מִכְשׁוֹל וָפֶגַע,</p>
<p>כִּי אִם רוּחַ קָט, חַלָּשׁ וּרְפֵה-כֹחַ,</p>
<p>הַנּוֹדֵד כָּנָף אַט כִּכְנַף אֶפְרֹחַ</p>
<p>וּמַעֲצָר כִּי יִפְגַּע יִכָּלֵא רֶגַע.
רוּחִי מֵעוֹלָם לֹא קָם בִּי וַיְשׁוֹרֵר</p>
<p>מִבְּלִי קוֹל דּוֹפֵק מֵנִיעַ וּמְעוֹרֵר,</p>
<p>מִבְּלִי רַחֲבַת לֵב וּמְנוּחָה נְעִימָה,</p>
<p>כִּי כִמְעַט יִתְקְפֵנִי יָגוֹן וָפַחַד</p>
<p>כָּל עֶשְׁתֹּנוֹת לִבִּי יֹאבְדוּ חִישׁ יַחַד,</p>
<p>לֹא יִשָּׁאֵר אַף אֶחָד מֵהֵמָּה.
לֹא בֶן-בַּיִת בְּסוֹד אֱלוֹהַּ הִנֵּנִי</p>
<p>אֲשֶׁר טֶרֶם אֶקְרָא אֵלָיו יַעֲנֵנִי</p>
<p>וּבְכָל עֵת אֶחְפֹּץ אָבֹא אֶל הַקֹּדֶשׁ,</p>
<p>כִּי אִם כֶּעָנִי שֶׁאֵינֶנּוּ בָטוּחַ</p>
<p>אִם הַפֶּתַח [יִמְצָא] סָגוּר אוֹ פָתוּחַ</p>
<p>בּבֹאוֹ לְבַקֵּשׁ פְּרוּטָה בְּיוֹם רֹאשׁ-חדֶשׁ.
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/3738">https://benyehuda.org/read/3738</a></div></body>