<h1>[עַלְמָה הַנִּשְׁקָפָה בָּרָה כַּשָּׁחַר]</h1>
אפרים לוצטו
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עַלְמָה הַנִּשְׁקָפָה בָּרָה כַּשָּׁחַר</p>
<p>נַפְשִׁי חַתָּה מִמֵּךְ הָלְאָה בוֹרָחַת</p>
<p>לֹא כֵן אָמְנָה חוּשִׁי שֶׁאֵין לוֹ שָׁחַר</p>
<p>כִּי בָךְ עָלֵז עַל־רֹב שָׁלוֹם וָנָחַת.</p>
</blockquote>
<blockquote>
<p>הִנֵּה צַוָּארֵךְ צַח מִצֶּמֶר צַחַר</p>
<p>עָרֵב רֵיחַ אַפֵּךְ מִכָּל־מִרְקָחַת</p>
<p>אַךְ בִּגְלָלְךָ הַחֵשֶׁק בָּא, וַיִּחַר</p>
<p>עָלַי אַפּוֹ, כִּמְעַט אָמוּת לָשָׁחַת.</p>
</blockquote>
<blockquote>
<p>תַּתִּי לִבִּי לָתוּר וּלְבַקֵּשׁ חֵפֶשׂ</p>
<p>אַךְ בִּשְׂעִפַּי תּוֹעֶה עַד־כֹּה הִסְכָּלְתִּי</p>
<p>אִם מִשְׁפָּטִי אַטֶּה הֵנָּה אוֹ הֵנָּה.</p>
</blockquote>
<blockquote>
<p>“הוֹלֵךְ אַחַר עֵינָיו חוֹמֵס הַנֶּפֶשׁ.”</p>
<p>אוּלָם אִם זֹאת אַקְשִׁיב יָפְיֵךְ חִלָּלְתִּי</p>
<p>וְאָנָה לִי חַיִּים אִם לֹא מִמֶּנָּה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42199">https://benyehuda.org/read/42199</a></div></body>