<h1>[צִיּוֹן הַנִּדָּחָה כִּי עַד־הָאֵפֶר]</h1>
אפרים לוצטו
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>צִיּוֹן הַנִּדָּחָה כִּי עַד־הָאֵפֶר</p>
<p>הָאֵל הַמִּתְנַשֵּׂא הִטָּה פָנָיִךְ</p>
<p>וּלְמַעַן עַנּוֹתֵךְ וּקְהוֹת שִׁנָּיִךְ</p>
<p>אֶת־אֹמֶץ הָאֻמִּים הִרְבָּה וַיֶּפֶר.</p>
</blockquote>
<blockquote>
<p>מָתַי מָתַי נָאוָה בִּפְאֵר וָשֵׁפֶר</p>
<p>תּוֹפִיעִי מִסָּבִיב, כִּי אָז בָּנָיִךְ</p>
<p>יָרֹנּוּ בִצְדָקָה וּמְתֵי מוֹנָיִךְ</p>
<p>יֵבֹשׁוּ יַחַד כַּכָּתוּב בַּסֵּפֶר.</p>
</blockquote>
<blockquote>
<p>קוֹל כַּתַּנִּים עַל־מַפַּלְתֵּךְ אָרִימָה</p>
<p>אֶשֹּׁם אֶשְׁאַף אַצְרִיחַ אַף־אָרִיעַ</p>
<p>כִּי מִמַּכַּת מַכֵּךְ מֻכֶּה גַם־אָנִי.</p>
</blockquote>
<blockquote>
<p>אָרִיד בִּמְרִי שִׂיחִי וּמְאֹד אָהִימָה</p>
<p>שָׁלוֹם לֹא יִהְיֶה לִּי עַד־כִּי יַגִּיעַ</p>
<p>יוֹם הַבָּהִיר הַהוּא כִּי תִכּוֹנָנִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/42207">https://benyehuda.org/read/42207</a></div></body>