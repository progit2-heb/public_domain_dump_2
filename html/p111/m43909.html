<h1>על המסכסכים</h1>
אלכסנדר זיסקינד רבינוביץ'
<body align="right" dir="rtl"><div align="right" dir="rtl"><!DOCTYPE html>
<body>
<p>היתה מניפסטציה בחיפה. היתה התנגשות בין המפגינים הערבים ובין המשטרה. נהרג ילד אחד ערבי ונפצעו יהודים וערבים אחדים.</p>
<p>מה זאת? שואל אני שאלת תם. למה נשפך הדם הנקי ולמה נפצעו בני אדם? למי יש צורך בדבר הזה?</p>
<p>יותר מעשר שנים הייתי בארץ־ישראל תחת ממשלת התורכים, ולא
היו אז כל הפגנות, ולא היה למי שהוא צורך לסכסך את הערבים ביהודים ולהכניס
אל תוך הארץ קטטות ומריבות ושפיכות דמים. ומדוע זה עתה נשאו הנרגנים ראש,
מסכסכים בתחילה בסתר, עד שפעולתם נגמלת ונגמרת בהרוגים ופצועים. מפני מה
נשתנו העתים?</p>
<p>יודעים אנו שאין סיבה ממשית לזה. הערבים העובדים לא
נתדלדלו מעת שהתחילו היהודים לשוב לקנם, לארצם, לבנות את הנשמות ולעשות את
המדבר למקור ברכה. ולמי מביא תועלת הסכסוך והריב?</p>
<p>ובושה תכסה פנינו בזכרנו, כי ידי אנשים אירופיים קולטוריים
באמצע, כי הם המחנכים את המזרחיים הפראים לשוד, ולבזה ולשפיכות דמים.
וכמובן לכל זה מוציאים כסף הלא הוא המניע העיקרי בכל הסכסוכים. יש כנראה מי
שהוא מזיל כסף להסית את ההמונים הערבים.</p>
<p>מי הוא הנותן כסף לתכליות כאלה? ומה היא כוונתו ב“נדבנותו” זו?</p>
<p>אני חושב, שאין הדבר סוד. יש כאלה שיודעים אותו על בוריו.
יבואו ויגלו את הסיבה הראשונה למעשה הנבלה הזאת. ואם יש צדק בעולם ימהרו
לבער את הרעה מקרב הארץ.</p>
<p>קונטרס, תרפ"א.</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43909">https://benyehuda.org/read/43909</a></div></body>