<h1>חשבון הנפש של יהודי כשר</h1>
אלכסנדר זיסקינד רבינוביץ'
<body align="right" dir="rtl"><div align="right" dir="rtl"><!DOCTYPE html>
<body>
<p>אל טוב ומיטיב!</p>
<p>אין לי טענות נגדך, אין לי כל תביעות אליך.</p>
<p>וכי חייב אתה לי מאומה? וכי לטובתך עשיתי?</p>
<p>רבש"ע! הנני עושה חשבון עם נפשי, והנה מה שיצא מהחשבון:</p>
<p>נמענתי מעשות עברה, וכי ראוי אני בעד זה לשבח?</p>
<p>ירא חטא אנכי. זועה תאחזני מקרבת החטא,</p>
<p>ואני נרתע לאחור בחזקת יד, אי אפשר לי לחטוא.</p>
<p>וכן גם כל מעשה מכוער, אף אם לא חטא גמור הוא;</p>
<p>עוד מרחוק אני מרגיש את הכעור ובורח ממנו.</p>
<p>יש שרוצים לחטוא, שיכולים לחטוא, והם כובשים את יצרם,</p>
<p>להם הגדולה והתפארת, להם השבח והתהלה. גבורים הם!</p>
<p>אבל אני מה? בלבי אין מלחמה. יראת החטא לי תריס</p>
<p>והבחילה מרחיקה אותי מן הכעור כמטחוי קשת.</p>
<p>ואלא מאי? אני עושה מצוות… ומה אם אני עושה מצוות?</p>
<p>וכי איני נהנה מהמצוה? איזה תענוג לשמור שבת,</p>
<p>להתפלל, ללמוד תורה! מה נעימה, רבש"ע, תורתך!</p>
<p>ואיזה שכר יוכל להיות יותר גדול מעונג התורה והמצוה?</p>
<p>ואני אני רואה עני ועוזר לו בשעת דחקו –</p>
<p>וכי למענך, רבש"ע אני עושה זאת?</p>
<p>הלא לבי כדונג ימס מרחמים וחמלה,</p>
<p>איני יכול שלא לעזור לו, לאחי הנענה, איני יכול!</p>
<p>אין לי כל טענות נגדך, אב רחמן, ואין לי כל תביעות אליך.</p>
<p>*</p>
<p>ואם בכל זאת אני מקוה לראות באור הנצח,</p>
<p>לנחל עולם הבא ולהקיץ עם כל ישני עפר,</p>
<p>לא בשכר המצוות שקיימתי אני בוטח,</p>
<p>אלא רק בחסדיך המרוּבים,</p>
<p>כי חסדך ה' מעולם עד עולם.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/44027">https://benyehuda.org/read/44027</a></div></body>