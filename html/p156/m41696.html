<h1>[נָפְלָה עֲטֶרֶת הַזְּמָן כִּי־נָפְלָה]</h1>
עמנואל הרומי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>– – ͝ – – – ͝ – – – ͝ –</p>
</blockquote>
<blockquote>
<p>נָפְלָה עֲטֶרֶת הַזְּמָן כִּי־נָֽפְלָה</p>
<p>עָשׁ מֵעֲלֵי כִסֵּא יְקָרָהּ מִזְּבוּל</p>
<p>יָבְשׁוּ פְרָחֵינוּ וְאֻמְלַל כָּל־יְבוּל</p>
<p>צִיצַת אֲדָמָה אָֽבְלָה אַף נָֽבְלָה.</p>
</blockquote>
<blockquote>
<p>קָדְרוּ פְנֵי־שַׁחַק וְתֵבֵל אֻמְלָלָה</p>
<p>אוֹיָה לְיֶרַח זִיו אֲשֶׁר נֶהְפַּךְ לְבוּל</p>
<p>רָבְתָה אֲנָחָה בּוֹ וְעָבְרָה הַגְּבוּל</p>
<p>עַל־עָשׁ וּמַעְלָתָהּ אֲשֶׁר בּוֹ שָֽׁפְלָה.</p>
</blockquote>
<blockquote>
<p>עָשׁ בַּעֲבוּרֵךְ אֹהֲבָה הַמָּֽוְתָה</p>
<p>מַה־מָּֽתְקָה מִיּוֹם אֲשֶׁר בָּךְ דָּֽבְקָה</p>
<p>מַה־נִּפְלְאָה מָוֶּת בְּעָשׁ הִתְחַבְּרָה</p>
</blockquote>
<blockquote>
<p>לֹא הַתְּמוּתָה מַעֲלָתֵךְ מוֹתֲתָה</p>
<p>אַךְ הַתְּמוּתָה הִיא בְמִתְקֵךְ מָֽתְקָה</p>
<p>עַל־צוּף וְיַעְרַת הַדְּבַשׁ הִתְגַּבְּרָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/41696">https://benyehuda.org/read/41696</a></div></body>