<h1>קְנֵה לְךָ</h1>
ששון מרדכי שנדוך
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>קְנֵה לְךָ מוּסָר / וּמִדּוֹת נְעִימוֹת / וּבִלְתֵּיהֶן תֶּחְסַר / לְעוֹפוֹת וּבְהֵמוֹת</p>
<p>נְמָלָה אֵין לָהּ שַׂר / וּמִגֶּזֶל תּוּסַר / וְחִטָּה אוֹסֶפֶת / בְּתוֹךְ הָאֲדָמוֹת</p>
<p>וְתַרְנְגוֹל שׁוֹרֵר / בַּחֲצוֹת יִתְעוֹרֵר / וְאַתָּה מִתְגּוֹרֵר / בְּרֹב הַתַּרְדֵּמוֹת</p>
<p>וְעוֹד נְדִיבוּת לוֹ / בְּעֵת מַאֲכָלוֹ / קְרֹב רֵעָיו אֶצְלוֹ / וְאִם הֵם בְּהֵמוֹת</p>
<p>וְגָמָל צָנוּעַ / וְאִם הוּא גָּרוּעַ / וְאַתָּה פָרוּעַ / וְחוֹשֵׁב מְזִמּוֹת</p>
<p>וּבָטֵל אֵיךְ תֵּשֵׁב / לְעַכָּבִישׁ הַקְשֵׁב / אֲשֶׁר תָּמִיד חוֹשֵׁב / וְאוֹרֵג בִּנְעִימוֹת</p>
<p>וְתִשְׁוֶה לִדְבוֹרִים / בְּיַחַד נֶחְבָּרִים / וּבוֹנִים חֲדָרִים / בְּשָׁוֶה בְּכַמּוּת</p>
<p>וְשׁוּר הָאַיֶּלֶת / לְלֹא לָהּ חוֹמֶלֶת / וְלַכֹּל גּוֹמֶלֶת / חֲסָדִים בְּמֵימוֹת</p>
<p>רְאֵה הָעוֹרְבִים / אֲשֶׁר אֵינָם טוֹבִים / וְהֵמָּה אוֹהֲבִים / אֲהוּבוֹת עֲצוּמוֹת</p>
<p>וְתַרְנְגוֹל הַבָּר / בְּאָנְסוֹ שֶׁגָּבַר / שְׁבוּעָתוֹ עָבַר / וְנֶחֱנַק עַל מוֹת</p>
<p>וְתוֹרִים וְיוֹנִים / אֲשֶׁר אֶצְלָךְ חוֹנִים / וְאֵינָם מְזַנִּים / כְּמַעְשֵׂה בְהֵמוֹת</p>
<p>וְעוֹפוֹת דַּרְכֵיהֶם / שְׁתוֹת אֶת מֵימֵיהֶם / וְנוֹשְׂאִים עֵינֵיהֶם / לְמַעְלָה לִמְרוֹמוֹת</p>
<p>וְאֵיךְ לֹא לָמַדְתָּ / וְהַטּוֹב הִשְׁלַכְתָּ / וְאָכֵן הוֹסַפְתָּ / בְּעָוֶל וּמִרְמוֹת.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43033">https://benyehuda.org/read/43033</a></div></body>