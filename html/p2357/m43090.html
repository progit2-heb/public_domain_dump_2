<h1>מַלְכִּי אֲיַחֶדְֶךָ</h1>
ששון מרדכי שנדוך
<body align="right" dir="rtl"><div align="right" dir="rtl"><!DOCTYPE html>
<body>
<p>יסדו מרדכי ח״ר ששון יצ״ו. סימן: ח׳זק ו׳אמץ</p>
<blockquote>
</blockquote>
<blockquote>
<p>מַלְכִּי אֲיַחֶדְֶךָ יוֹמִי וְלֵילִי</p>
<p>עִם כַּלָּה יְחִידָה אַהְבַת כְּלִילִי</p>
<p>בְּךָ חֶשְׁקִי וְגַם כֹּחִי וְחֵילִי</p>
<p>אֲבַקֶּשְׁךָ אֶל הַר הַמֹּר אֵלֵךְ לִי.</p>
</blockquote>
<blockquote>
<p>רָם עַל כָּל הָרָמִים אָזְנָךְ הַטֵּה לִי</p>
<p>וּלְמִקְדַּשׁ הַמָּעוֹן מַהֵר בְּנֵה לִי</p>
<p>וְהַקְשֵׁב לְשִׁירִי וּשְׁמַע בְּקוֹלִי</p>
<p>וְאָז בְּקוֹל נָעִים נָשִׁיר זֶה אֵלִי.</p>
</blockquote>
<blockquote>
<p>דּוֹדִי הָשֵׁב רַעְיָתִי תוֹךְ זְבוּלִי</p>
<p>כִּי הִיא רוּחִי וּמִבְחַר כָּל עֲמָלִי</p>
<p>בְּךָ שִׂבְרִי, אַתָּה הֶבֶל גּוֹרָלִי</p>
<p>הֵן אֲנִי לְדוֹדִי וְדוֹדִי הוּא לִי.</p>
</blockquote>
<blockquote>
<p>כְּתַפּוּחַ דּוֹדִי דוֹד מְחוֹלְלִי</p>
<p>וּכְמֹר דְכֵי כְּגַן נְטַע אָהֳלִי</p>
<p>לְשַׁוְעָתִי הַקְשֵׁב צוּרִי גוֹאֲלִי</p>
<p>וְיֶעְרַב מִלּוּלִי שִׁיר מַהֲלָלִי.</p>
</blockquote>
<blockquote>
<p>יְדִיד נַפְשִׁי הָקֵם מִשְׁכַּן אָהֳלִי</p>
<p>וְשִׁיר חָדָשׁ נָשִׁיר לִפְנֵי הֵיכָלִי</p>
<p>וְאַפִּרְיוֹן כְּבָרִאשׁוֹן הָשֵׁב לִי</p>
<p>וְנֵשֵׁב לָבֶטַח שָׁלוֹם יַעְשֶׂה לִי.</p>
</blockquote>
<blockquote>
<p>חִזְקִי וְאִמְצִי יָפָה אַתְּ רַעְיָתִי</p>
<p>וּדְעִי כִי נִקְשְׁרָה בָךְ אַהֲבָתִי</p>
<p>חִישׁ אֲבִיאֵךְ כַּלָּה אֶל תוֹךְ נְוָתִי</p>
<p>אֶל בֵּית אִמִּי וְאֶל חֶדֶר הוֹרָתִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43090">https://benyehuda.org/read/43090</a></div></body>