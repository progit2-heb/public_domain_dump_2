<h1>משתה לכבוד הד"ר רופין</h1>
בן־ציון טרגן [2024]
<body align="right" dir="rtl"><div align="right" dir="rtl"><!DOCTYPE html>
<body>
<p>האדון והגברת אדוארד אגיון (שניהם חברים בועד ההסתדרות
הציונית שבעירנו) ערכו משתה בביתם בליל יום ד' העבר לכבוד הד“ר רופין,
ואליו הוזמנו רבים מנכבדי הקהלה, ובראשם הרב הראשי ר' דוד פראטו. הד”ר
רופין אמר במסבה: “המושבה החדשה אשר אתם יוצרים בארצנו, מקוה אני שתתפשט
ותתפתח כאחת ממושבותינו הגדולות הקיימות בארץ זה מזמן. היא תהיה הגשר המאחד
את מצרים עם ארץ ישראל, ומעתה לא יהיו יהודי מצרים קרובים לארצנו רק מבחינה
גיאוגרפית בלבד, אלא גם קרובים מצד התועלת החמרית שיפיקו ממנה לעצמם.
יהודים מכל קצות העולם באים לארצנו לראות את מפעלינו, ויהודי מצרים שעד
עכשיו היו מרושלים ורחוקים מרעיון תחית הארץ, בטוחים אנו כי עכשיו יבואו
לראות את מפעלם יציר כפם. הפגישה הראשונה של יהודי מצרים בארץ ישראל תהיה
בחנוכת מושבתכם החדשה, אשר ודאי אליה רבים מכם כדי להיות נוכחים בחגיגה
היסטורית. ואם ארץ ישראל צריכה לשם בנינה והתפתחותה לעזרת כל יהודי העולם,
סוף סוף גם ליהודי הגולה יש צורך בארץ ישראל מפותחה ומשוכללה, כי היא
הדוגמה היחידה היכולה להראות לכל העולם את עקשנותו של העם היהודי, והיא סמל
קיומנו בעתיד. הד”ר רופין סיים את נאומו בדברים האלה: “אילו כל הקהלות
היהודיות שבגולה מבינות, כמו קהלתכם, לפתור את השאלה היהודית באמצעות
יצירתן של מושבות חקלאיות, — היתה שאלתנו הלאומית נפתרת זה כבר. ואתם תוכלו
להתפאר בזה, ששמתם לכם למטרה את העמידה על הקרקע!”</p>
<p>— בשבוע זה יסעו האחים פ’רדיננד ויוסף עדה לחיפה על ספינת
היאכט היפה שלהם “שרינה”, ואליהם יצטרפו כעשרה ידידים מוזמנים לבקר את ארץ
ישראל.</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/40640">https://benyehuda.org/read/40640</a></div></body>