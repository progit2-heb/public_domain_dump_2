<h1>עִם הַשַּׁחַר</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עַל רֹאשׁ הָהָר עָמַדְתִּי מֵאָז הַבֹּקֶר,</p>
<p>וּפָנַי אֶל הַמִּזְרָח;</p>
<p>    וָאֵרֶא חֶרֶס עוֹלֶה מִן הַתְּהוֹם —</p>
<p>    וּבְחֵיקוֹ יוֹם.</p>
</blockquote>
<blockquote>
<p>וְאוֹרוֹת רַבִּים כְּמִמַּעְיָן שֶׁאֵינוֹ פּוֹסֵק</p>
<p>שָׁטְפוּ אֶת הָאֲוִיר;</p>
<p>    וְגַלֵּי זֹהַר בְּהִירִים נִזְרְקוּ מֵרוּם,</p>
<p>    עַל כָּל הַיְּקוּם.</p>
</blockquote>
<blockquote>
<p>וְכָל הַיְקוּם הַצָּמֵא שׁוֹתֶה מִן הַזִּיו הַגָּדוֹל</p>
<p>וְנֶהֱנֶה מִמֶּנּוּ;</p>
<p>    וָאֶקְרַע גַּם מִלִּבִּי אֶת הַסְּגוֹר,</p>
<p>    וָאֶסְפֹּג אֶת הָאוֹר.</p>
</blockquote>
<blockquote>
<p>וּלְתוֹךְ דָּמַי, עוֹרְקַי גִידַי וְנִשְׁמָתִי –</p>
<p>בָּא הָאוֹר הַמָּתוֹק;</p>
<p>    וְהִתְחִיל תּוֹסֵס בִּי הַלֵּב הֶעָז,</p>
<p>    מִנְּגֹהוֹת פָּז…</p>
</blockquote>
<blockquote>
<p>וְכִנְבִיא־אֵל הִפְקַרְתִּי אָז אֶת עַצְמִי לְכָל נַעֲנֶה,</p>
<p>הַצָּמֵא לְאוֹר שַׁדַּי…</p>
<p>    וָאַכְרִיז מֵעַל פִּסְגַּת רֹאשׁ הָהָר,</p>
<p>    לְכָל דָךְ וּמָר:</p>
</blockquote>
<blockquote>
<p>אֵלַי הִתְלַקְּטוּ וְאֵתָיוּ אַחִים נַעֲנִים!</p>
<p>אֶת לִבִּי אֲנִי מַפְקִיר —</p>
<p>    וְאַתֶּם שְׁתוּ וּמְצוּ אֶת הָאוֹר הֶחָם.</p>
<p>    עַל הַלְּשַׁד וְהַדָּם…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/33061">https://benyehuda.org/read/33061</a></div></body>