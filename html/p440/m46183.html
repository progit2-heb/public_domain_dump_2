<h1>כְּרַחֵם אָב עַל בָּנִים</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>לוּ עוֹד אַבְרָהָם אָבִי וַאֲבִי יִשְׁמָעֵאל חַי!</p>
<p>וְאִמִּי, אִמִּי לוּ עוֹד חַיָּה, שָׂרָה!</p>
<p>וְשֻׁלַּח שׁוּב יִשְׁמָעֵאל הַמִּדְבָּרָה,</p>
<p>עַל כּוֹנְנוֹ הַקֶּשֶׁת שׁוּב עָלַי…</p>
</blockquote>
<blockquote>
<p>עֲרֹק לַצִּיָּה! גָּזַר עָלָיו אָב אֲזַי,</p>
<p>יְהַלֵּךְ בֵּן בָּהּ פֶּרֶא עִם סוֹעָה וְעִם סְעָרָה —,</p>
<p>לֹא הָיְתָה אָז נְטוּיָה יָד בָּאָרֶץ זָרָה,</p>
<p>וּכְנַעַן — טֶרֶם קֹרָא לָהּ בְּחֶסֶד זָרִים — אַ"י…</p>
</blockquote>
<blockquote>
<p>בַּמִּדְבָּר גָּדַל אָחִי… לוּ עוֹד אַבְרָהָם חַי</p>
<p>וּשְׁלָחוֹ שׁוּב לַמִּדְבָּר, לִמְקוֹר חַיָּיו</p>
<p>וּמָחָה דִמְעָה מֵעֵינַי וּמִגַּבִּי טְלַאי…</p>
</blockquote>
<blockquote>
<p>רַק אָב בְּלֵב בָּנָיו יִרְאֶה הַנֶּגַע וְהַדְּוָי,</p>
<p>רַק הוּא שֶׁיָּדִין בֵּין הַחַף מִפֶּשַׁע וְהַחַיָּב…</p>
<p>לוּ עוֹד אַבְרָהָם אָבִי וַאֲבִי יִשְׁמָעֵאל חַי!</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46183">https://benyehuda.org/read/46183</a></div></body>