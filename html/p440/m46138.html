<h1>שִׁיר עֶרֶשׂ</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>נוּם יַלְדִּי, קְטַנִי, נוּמָה –</p>
<p>לֹא תֵדַע מְאוּם עֲדַיִן;</p>
<p>כָּל עוֹד לֹא תֵּדַע מְאוּמָה,</p>
<p>תּוּכַל עֲצֹם עַיִן.</p>
</blockquote>
<blockquote>
<p>הַלַּיְלָה רַד בְּנִי… אַל־נָא,</p>
<p>אַל לְיוֹם תִּשְׁאָלָה…</p>
<p>אֶת הָאֶבֶן שְׁאַל־נָא</p>
<p>עִם בֹּקֶר פֹּה נָפְלָה…</p>
</blockquote>
<blockquote>
<p>הוֹי, אֶבֶן־חֵן מִיַּד רָשָׁע,</p>
<p>לֹא פָּגְעָה בְּךָ הָאֶבֶן!…</p>
<p>וְאִם פְּצָעַתְנִי קָשָּׁה –</p>
<p>לִי הָיְתָה כִקְנֵה תֶבֶן.</p>
</blockquote>
<blockquote>
<p>הַשֶּׁמֶשׁ – אֲסוֹנֵנוּ,</p>
<p>יְגַל קֵן בּוֹ נָגוּרָה,</p>
<p>הַלַּיְלָה יַסְתִּירֵנוּ,</p>
<p>נְשִׁימָה לוֹ עֲצוּרָה.</p>
</blockquote>
<blockquote>
<p>אַל תִּירָא, בְּנִי, אֲכַבֶּה</p>
<p>אֶת הַנֵּר, לְבַל יִרְאֶה</p>
<p>גּוֹי זֵד, גּוֹי עָלִי־בַּבִּי</p>
<p>חַלּוֹנְךָ, וְלֹא יִירֶה…</p>
</blockquote>
<blockquote>
<p>נוּם, בְּנִי, נוּם, בֶּן־טִפּוּחָי,</p>
<p>עַיִן סְגֹר וְנוּמָה!</p>
<p>מִי יֵדַע אִם לֵיל מְנוּחָה</p>
<p>צֻוָּה לְךָ וּתְקוּמָה…</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46138">https://benyehuda.org/read/46138</a></div></body>