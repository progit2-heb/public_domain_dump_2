<h1>לִפְנֵי עֶשְׂרִים שָׁנָה</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>יָשַׁבְתִּי עַל מַעֲקֶה בֵיתִי בַלַּיְלָה,</p>
<p>יָשַׁבְתִּי בַּכָּרְסָה וָאַבִּיט לְמַעְלָה.</p>
</blockquote>
<blockquote>
<p>הִבַּטְתִּי אֶל הַכּוֹכָבִים בְּרוּמָם,</p>
<p>וַאֲנִי כֹה עָיַפְתִּי…</p>
<p>הֵם מִצְמְצוּ דוּמָם.</p>
</blockquote>
<blockquote>
<p>מִצְמְצוּ, מִצְמְצוּ, לֹא יָדְעוּ רַחֵם ­–</p>
<p>הוֹי, כּוֹכְבֵי מְרוֹמִים, הַשֵּׁד יִקָּחֲכֶם!</p>
</blockquote>
<blockquote>
<p>נֶצַח תְּמַצְמְצוּ כָּכָה, הַנִּצְחִים, ­–</p>
<p>הַזֵּעָה הַקָּרָה כְבָר כִּסְּתָה מִצְחִי.</p>
</blockquote>
<blockquote>
<p>לִפְנֵי שָׁנִים עֶשְׂרִים, זְכוּרַנִּי, מִצְמַצְתֶּם</p>
<p>מִגָּבְהֲכֶם לִי וַעֲדַיִן לֹא קַצְתֶּם</p>
</blockquote>
<blockquote>
<p>לִרְמֹז וְלִרְמֹז… הוֹי, תְּמִימִים וּפֶלִאים!</p>
<p>לִפְנֵי עֶשְׂרִים שָׁנָה הָיִיתִי עוֹד עֶלֶם</p>
</blockquote>
<blockquote>
<p>מְאֹד רַךְ וּמְאֹד נִלְהָב. גַם אַתֶּם, כּוֹכָבִים,</p>
<p>עוֹד רַכִּים הֱיִיתֶם אֲזַי וְנִלְהָבִים.</p>
</blockquote>
<blockquote>
<p>הֶחֱלַפְנוּ רְמָזִים אֲזַי. אוּלָם עַתָּה ­–</p>
<p>אַל־נָא, בִּמְחִילָה מִכְּבוֹדְכֶם, תִּשְׁתַּטּוּ…</p>
</blockquote>
<blockquote>
<p>אוֹ אוּלַי לֹא אַתֶּם הֵם, זַכִּים וְנָאִים, ­–</p>
<p>כּוֹכָבַי שֶלִּי, אוּלַי יָרְדוּ כְבָר פְּלָאִים?</p>
</blockquote>
<blockquote>
<p>וַאֲנִי נוֹשֵׂא עָיֵף אֶת עֵינַי לַמָּרוֹם,</p>
<p>אֶל זָרִים מַזָּלוֹת עַל פְּנֵי שְׁחָקִים זָרִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46233">https://benyehuda.org/read/46233</a></div></body>