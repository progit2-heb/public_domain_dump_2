<h1>לַיְלָה נָח עַל עֵינַי</h1>
היינריך היינה / יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לַיְלָה נָח עַל עֵינַי,</p>
<p>עוֹפֶרֶת עֲלֵי פִי,</p>
<p>בְּלֵב וּבְמוֹחַ כְּבֵדִים</p>
<p>בַּקֶּבֶר אֶשְׁכַּב לִי.</p>
</blockquote>
<blockquote>
<p>לֹא אֵדַע אִם יָשַׁנְתִּי</p>
<p>הַרְבֵּה וְאִם מְעָט,</p>
<p>הֱקִיצוֹתִי וְהִנֵּה</p>
<p>עַל קִבְרִי דוֹפְקָה יָד.</p>
</blockquote>
<blockquote>
<p>"הַאִם לֹא תָקוּם, הֵינְרִיךְ?</p>
<p>בָּא יוֹם שֶׁכֻּלּוֹ טוֹב;</p>
<p>הַמֵּתִים קָמוּ כֻלָּם</p>
<p>לְחַיּים שֶׁל אֵין־סוֹף".</p>
</blockquote>
<blockquote>
<p>לֹא אוּכַל קוּם, אֲהוּבָה,</p>
<p>אֶת עֵינַי כִּסְתָה עָב;</p>
<p>כָּבוּ לַבּוֹת עֵינַי</p>
<p>מִבְּכִי וְדֶמַע רָב.</p>
</blockquote>
<blockquote>
<p>"אֶשַּׁק וְאַשִּׁיב, הֵינְרִיךְ,</p>
<p>מֵעֵינְךָ צְעִיף הַלֵּיל;</p>
<p>אֶת הַמַּלְאָכִים תֶּחֱזֶה,</p>
<p>וְאֶת הֲדַר שְׁמֵי־אֵל".</p>
</blockquote>
<blockquote>
<p>לֹא אוּכַל קוּם, אֲהוּבָה,</p>
<p>זֶה דָמִי שׁוֹתֵת עוֹד</p>
<p>מִמְּקוֹר הַלֵּב, בּוֹ נִחַת</p>
<p>חֵץ דְּבָרֵךְ אֵשׁ וִיקוֹד.</p>
</blockquote>
<blockquote>
<p>"אֶת יָדִי אָשִׂים, הֵינְרִיךְ,</p>
<p>לְאַט לָךְ עַל הַלֵּב;</p>
<p>וְדָמוֹ לֹא יְפַךְ עוֹד,</p>
<p>וְחָדַל כָּל הַכְּאֵב".</p>
</blockquote>
<blockquote>
<p>לֹא אוּכַל קוּם, אֲהוּבָה,</p>
<p>הָרֹאשׁ זָב דָּם וּלְשָׁד;</p>
<p>אֲנִי בּוֹ חֵץ יָרִיתִי,</p>
<p>כִּי הִפְרִידַתְנוּ יָד.</p>
</blockquote>
<blockquote>
<p>"בְּשַׂעֲרוֹתַי, הֵינְרִיךְ,</p>
<p>אֶסְתְּמָה אֶת פִּי</p>
<p>הַפֶּצַע, וְנֶעֱצַר דָּמוֹ</p>
<p>וְשָׁב הָרֹאשׁ וִיחִי".</p>
</blockquote>
<blockquote>
<p>בְּנֹעַם־חֵן בִּי תַפְצִיר –</p>
<p>לֹא אוּכַל סָרֵב לָהּ;</p>
<p>חָפַצְתִּי קוּם וָלֶכֶת</p>
<p>וּלְהִדָּבֵק בָּהּ.</p>
</blockquote>
<blockquote>
<p>אָז נִפְתְּחוּ כָּל פְּצָעַי,</p>
<p>וְדָמַי מֵרִבֲבוֹת פֶּה,</p>
<p>מֵרֹאשׁ וָלֵב שָׁתָתוּ –</p>
<p>וָאִיקַץ בְּרֶגַע זֶה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/23153">https://benyehuda.org/read/23153</a></div></body>