<h1>בַּחֲלוֹם הַלַּיְלָה וָאֶרְאֶה אֶת־עַצְמִי בַּעֲדִי־</h1>
היינריך היינה / יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בַּחֲלוֹם הַלַּיְלָה וָאֶרְאֶה אֶת־עַצְמִי
בַּעֲדִי־</p>
<p>שְׁחוֹר־לְבוּשִׁי עוֹמֵד, עוֹטֵה מְשִׁי אֲפֻדָּה,</p>
<p>עִם מַנְשֶׁטּוֹת עֲלֵי־יָד כְּהוֹלֵךְ לִסְעֻדָּה,</p>
<p>חֶמְדָּתִי לְפָנַי עוֹמְדָה, בְּחֵן מַבִּיטָה
בִי.</p>
</blockquote>
<blockquote>
<p>גָּחַנְתִּי קְצַת וָאֶקְרָא: "אַתְּ הַכַּלָּה?
תְּחִי</p>
<p>הַכַּלָּה! קַבְּלִי־נָא בִרְכָתִי, הַחֲמוּדָה!"</p>
<p>אַךְ אִמְרָתִי הַמְמֻשָּׁכָה וְהַצְּרוּדָה,</p>
<p>יְהִירָה קָרָה, כְּאִלּוּ שָׂמָה מַחְנָק לִי.</p>
</blockquote>
<blockquote>
<p>וּפִתְאֹם זִרְמַת דְּמָעוֹת מָרוֹת דֹּם
נִשְׁפָּכָה</p>
<p>מֵעֵינֵי הַחֲמוּדָה, בַּמְּצוּלָה הָרוֹתַחַת</p>
<p>זֹה דְמוּת־הַחֵן כִּמְעַט נְמַסָּה וְנֶהֱלָכָה.</p>
</blockquote>
<blockquote>
<p>הוֹי מְתוּקוֹת הָעֵינַיִם, כּוֹכְבֵי חֵן וַחֲנִינָה,</p>
<p>אַף כִּי בְהָקִיץ שִׁקַּרְתֶּן לִי לֹא־אַחַת,</p>
<p>אַךְ גַּם בַּחֲלוֹם בָּכֶן עוֹד אַאֲמִינָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/23148">https://benyehuda.org/read/23148</a></div></body>