<h1>טְרַגֵּדִיָּה</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<h2>I</h2>
<blockquote>
<p>בְּגַל עָבִים צְחֹרוֹת אָז נָמָה הַלְּבָנָה;</p>
<p>הֶעָבִים הַצְּחוֹרוֹת הֵן כִּסְתוֹת שָׁמָיִם,</p>
<p>וַעֲדַת הַכֹּכָבִים הַפְּזוּרָה אָז נָמָה,</p>
<p>וּכְרוּבֵי הַחֲלוֹם סָבִיב דָּאִים…</p>
</blockquote>
<blockquote>
<p>הָאָדָם אָז סִפֵּר עִם חַוָּה בָּעֵדֶן,</p>
<p>וְלֹא נִזְהָר וְנָשַׁק לְחַוָּה –</p>
<p>לְצִלְצוּל הַנְּשִׁיקָה הֵקִיצָה בַמְרוֹמִים</p>
<p>הַלְּבָנָה וְהִיא חוֹלַת אַהֲבָה.</p>
</blockquote>
<h2>II</h2>
<blockquote>
<p>הַלְּבָנָה הֵקִיצָה בְּאֶמְצַע חֲלוֹמָהּ</p>
<p>כָּכָה חִוֶּרֶת;</p>
<p>וְהִיא שָׁטָה בְשַׁפְרִיר הַתְּכֵלֶת לְבַקֵּשׁ</p>
<p>בֶּן־חֲלוֹמָהּ <strong>הַחֶרֶס</strong>.</p>
</blockquote>
<blockquote>
<p>הִיא שָׁטָה וּמְבַקְשָׁה בְּכָל כַּנְפוֹת הַשְּׁחָקִים</p>
<p>הִיא צוֹפָה לְפָנִים וּלְאָחוֹר,</p>
<p>“שָׁוְא דִּבֵּר הַחֲלוֹם לָהּ!” וַתָּלֶט פָּנֶיהָ</p>
<p>וְנִבְלְעַה בְחֵיק עָנָן שָׁחוֹר…</p>
</blockquote>
<h2>III</h2>
<blockquote>
<p>הִתְגַּעְגְעָה הַלְּבָנָה לַשֶּׁמֶשׁ,</p>
<p>רַק אוֹתוֹ הִיא בִקְשָׁה בַשְּׁחָקִים,</p>
<p>וַיְהִי כִּי לֹא מָצְאָה אֶת־בְּחִירָהּ –</p>
<p>בָּאָה אֶל חֵיק בֶּן־מַחֲשַׁכִּים…</p>
</blockquote>
<blockquote>
<p>לוּ יָדְעָה הַלְּבָנָה הַחִוְרָה</p>
<p>כִּי בְמִזְרָח יוֹפִיעַ הַשָּׁמֶשׁ,</p>
<p>בְּוַדַּאי הִמְתִּינָה עַד <strong>בֹּקֶר</strong></p>
<p>וְלֹא הִתְמַכְּרָה לְעָנָן, בֶּן־אָמֶשׁ.</p>
</blockquote>
<h2>IV</h2>
<blockquote>
<p>הַבֹּקֶר כְּבָר פָּקַח עַפְעַפָּיו –</p>
<p>וְהֵם עוֹמְדִים בָּעֵדֶן עוֹד צְמוּדִים;</p>
<p>וּלְצִלְצוּל נְשִׁיקַת <strong>הָאִשָּׁה</strong></p>
<p>נֵעוֹר בְּמִזְרַח הַשֶּׁמֶשׁ,</p>
<p>בְּפָנָיו הַצּוֹחֲקִים וּוְרֻדִּים…</p>
</blockquote>
<blockquote>
<p>וְעַל פְּנֵי הַשָּׁמַיִם הָרְחָבִים</p>
<p>תָּעוּ מַבָּטָיו שֶׁל אוֹרָה,</p>
<p>הוּא בִקֵּשׁ לִבְנָתוֹ וְלֹא מְצָאָהּ,</p>
<p>וּדְמָעוֹת שֶׁל־זֹהַר נָפָלוּ</p>
<p>עַל פְּנֵי הָאֲדָמָה הַשְּׁחוֹרָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/45556">https://benyehuda.org/read/45556</a></div></body>