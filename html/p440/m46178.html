<h1>תּוֹחֶלֶת נִכְזָבָה...</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>וְעָף הַחֲלוֹם, הַחֲלוֹם הַטּוֹב</p>
<p>עִם בּוֹא הַשֶּׁמֶשׁ עָף.</p>
<p>כְּקֶרֶן אוֹר מִכֶּלֶא צָר,</p>
<p>וְהוּא עוֹד טֶרֶם שָׁב.</p>
</blockquote>
<blockquote>
<p>בַּמִּזְרָח, שָׁם אֲחַכֶּה לוֹ,</p>
<p>מִמְּצוּלַת יָם וּתְהוֹם</p>
<p>כִּי יִזְרַח אוֹר הַשֶּׁמֶשׁ לִי,</p>
<p>יַחֲזֹר גַּם הַחֲלוֹם.</p>
</blockquote>
<blockquote>
<p>עִם שֶׁמֶשׁ־אוֹר כִּי נֶעֱלָם —</p>
<p>וְשָׁב עִם שֶׁמֶשׁ אוֹר!</p>
<p>וְאִם בְּלָעוֹ יָם — אֶת פַּאֲתֵי</p>
<p>הַמִּזְרָח אֵדַע שְׁמֹר…</p>
</blockquote>
<blockquote>
<p>בַּמִּזְרָח, שָׁם אֲחַכֶּה לוֹ,</p>
<p>עִם לֵב בִּי מֵת כִּמְעָט —</p>
<p>שֶׁמֶשׁ־זָהָב עוֹלֶה עָל,</p>
<p>אַךְ עוֹלֶה הוּא לְבָד…</p>
</blockquote>
<blockquote>
<p>כָּל יוֹם וָיוֹם, עִם הָנֵץ יוֹם,</p>
<p>אֲחַכֶּה לוֹ לַשָּׁוְא:</p>
<p>הַשֶּׁמֶשׁ בָּא, מוֹפִיעַ שׁוּב</p>
<p>וַחֲלוֹמִי טֶרֶם שָׁב…</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46178">https://benyehuda.org/read/46178</a></div></body>