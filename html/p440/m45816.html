<h1>מִסְתּוֹרִיָּה</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּרֶדֶת הַלַּיְלָה וְהֵבִיא בִכְנָפָיו עַצֶּבֶת,</p>
<p>בַּלַּיְלָה הִיא צְרוּרָה:</p>
<p>כֹּה רַכָּה וּמְתוּקָה וְלֹא בְרוּרָה…</p>
<p>חֶרֶשׁ יוֹרְדָה לַלֵּב וּמְהַבְהֶבֶת.</p>
</blockquote>
<blockquote>
<p>כָּל הָעוֹלָם לִי סְתָרִים בְּרִגְעֵי הַלַּיְלָה הַשָּׁחוֹר,</p>
<p>עָזוּב לְנַפְשִׁי וִיחִידִי –</p>
<p>רַק צִלְלֵי עֲבָרִי וְסוֹדוֹת עֲתִידִי</p>
<p>לוֹחֲשִׁים רוֹחֲשִׁים סְבִיבִי מִפָּנִים, מֵאָחוֹר…</p>
</blockquote>
<blockquote>
<p>שִׁקְעִי הַשֶּׁמֶשׁ! כְּבָר קַצְתִּי בְּשִׁקְרֵי הַקְּסָמִים…</p>
<p>יוֹפַע הַלֵּיל וַאֲמִתּוֹ,</p>
<p>וְעַצַּבְתִּי תּוֹפִיעַ נָא אִתּוֹ!</p>
<p>בֵּין צְלָלִים וְסוֹדוֹת אֲבַכֶּה אֶת כִּזְבֵי הַיָּמִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/45816">https://benyehuda.org/read/45816</a></div></body>