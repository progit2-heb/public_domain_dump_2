<h1>צְעָדִים</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בַּלַּיְלָה כָּתַבְתִּי אֶת שִׁירַי,</p>
<p>וְלַבֹּקֶר עַל שִׁירַי נִרְדַּמְתִּי;</p>
<p>בַּלַּיְלָה חָלַמְתִּי בְהָקִיץ —</p>
<p>לַבֹּקֶר בִּשְׁנָתִי חָלַמְתִּי.</p>
</blockquote>
<blockquote>
<p>רֹאשִׁי צָנַח עַל לוּחַ לְבָבִי,</p>
<p>יָשֵׁן אֲנִי וְשׁוֹמֵעַ:</p>
<p>צְעָדִים, צְעָדִים, צְעָדִים,</p>
<p>צַעֲדֵי בֹקֶר פּוֹסֵעַ…</p>
</blockquote>
<blockquote>
<p>… כְּבָר מַשְׁחִיר בְּחַלּוֹנִי הָאַלּוֹן,</p>
<p>כּוֹכְבֵי הַלַּיְלָה כְּבָר גָּזִים;</p>
<p>וְהַזְּבוּבִים עוֹד נָמִים בַּחַלּוֹן —</p>
<p>וְחֶדְרִי עֲדֶן מָלֵא רָזִים.</p>
</blockquote>
<blockquote>
<p>כְּבָר שָׂח לִי הָאַלּוֹן, כְּבָר לָאַט:</p>
<p>“צִפֳּרַי כְּבָר קָמוּ בְנָוָן…”</p>
<p>וְצִלִּי הוּא רָעַד, לֹא רָעַד</p>
<p>עַל גַּבֵּי הַכֹּתֶל הַלָּבָן.</p>
</blockquote>
<blockquote>
<p>הָעַלְמָה כְּבָר עָבְרָה עִם כַּדָּהּ,</p>
<p>וְאֵין יוֹצֵא אַחֲרֶיהָ הַבְּאֵרָה…</p>
<p>הַקִּילוֹן לִי שָׁרַק: לְבַדָּהּ —</p>
<p>“חַכִּי לִי עִם דִּלְיֵךְ הַכְּשֵׁרָה!”</p>
</blockquote>
<blockquote>
<p>כְּבָר צָפוֹת קַרְנַיִם אֲדֻמּוֹת,</p>
<p>הַשֶּׁמֶשׁ כְּבָר קָפְצָה לָעוֹלָם:</p>
<p>וְעֵינַי עֲדֶנָּה עֲצוּמוֹת,</p>
<p>וְלִבִּי — עֲדֶנָּה הוּא חוֹלֵם…</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/39982">https://benyehuda.org/read/39982</a></div></body>