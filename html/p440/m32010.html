<h1>בַּחַלּוֹן</h1>
היינריך היינה / יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>הֵינְרִיךְ הַחֲוַרְוָר נָע כַּצֵּל,</p>
<p>וְהֶדְוִיג – בַּחַלּוֹן מִלְּמָעְלָה.</p>
<p>בִּדְמָמָה תִלְחַשׁ: "הוֹשִׁיעָה, אֵל,</p>
<p>הוּא חִוֵּר כְּרוּחוֹת הַלָּיְלָה!"</p>
</blockquote>
<blockquote>
<p>וְהוּא – הוּא נָשָׂא עֵינָיו עָל,</p>
<p>בְּלֵב כָּלֶה הִבִּיט לְמָעְלָה.</p>
<p>וְהֶדְוִיג – הִיא אַף־הִיא לוֹ תְכַל</p>
<p>חִוֶּרֶת כְּרוּחוֹת הַלָּיְלָה.</p>
</blockquote>
<blockquote>
<p>כֹּה תַעֲמֹד הֶדְוִיג כְּמֵהָה יוֹם יוֹם</p>
<p>בְּאָרְבָּהּ בַּחַלּוֹן מִלְּמָעְלָה.</p>
<p>עוֹד מְעַט וְהִיא שׁוֹכְבָה בְחֵיק הֵינְרִיךְ דֹּם,</p>
<p>בְּהַגִּיעַ תּוֹר רוּחוֹת הַלָּיְלָה.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/32010">https://benyehuda.org/read/32010</a></div></body>