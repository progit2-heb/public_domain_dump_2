<h1>בְּאֶרֶץ גּשֶׁן</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>בְּאֶרֶץ גּשֶׁן פָּנָה יוֹם,</p>
<p>עֶרֶב בָּא וּצְלָלִים;</p>
<p>בָּאוּ חֶרֶשׁ, נָחוּ דֹם,</p>
<p>כִּסּוּ הָאֹהָלִים.</p>
</blockquote>
<blockquote>
<p>אֶל הַחַלּוֹן יוֹשְׁבָה לָהּ</p>
<p>אֵם עִבְרִיָּה דוּמָם;</p>
<p>קַוֵּי שֶׁמֶשׁ, שֶׁמֶשׁ בָּא,</p>
<p>תּוֹעִים עוֹד לְתֻמָּם.</p>
</blockquote>
<blockquote>
<p>בְּחֵיקָהּ יִשְׁכַּב בְּנָהּ הַתָּם,</p>
<p>נוּגֶה וּלְבֶן־פָּנִים;</p>
<p>"אִמִּי, לָמָּה בִפְאַת יָם</p>
<p>יוֹקְדִים הָעֲנָנִים?"</p>
</blockquote>
<blockquote>
<p>לִפְאַת מַעֲרָב אָדֹם, צַח,</p>
<p>אָז מֶבָּטָהּ יִפְנֶה —</p>
<p>"שָׁם אָבִיךָ, בְּנִי הָרַךְ,</p>
<p>עָרִים שָׁמָּה יִבְנֶה…"</p>
</blockquote>
<blockquote>
<p>“הֵן בַּעֲבוּרִי יִבְנֶה עִיר!”</p>
<p>קָרָא בְנָהּ שָׂמֵחַ,</p>
<p>פָּתַח פִּיו בִּתְרוּעַת שִׁיר,</p>
<p>וְאִמּוֹ תֵאָנֵחַ…</p>
</blockquote>
<blockquote>
<p>“הוּא לְפַרְעֹה יִבְנֶה שָׁם” —</p>
<p>הַשֶּׁמֶשׁ יָרַד מָטָה;</p>
<p>עָמֹם עָמַם עֵבֶר יָם</p>
<p>וְעַל גּשֶׁן צְעִיף עֲלָטָה.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46177">https://benyehuda.org/read/46177</a></div></body>