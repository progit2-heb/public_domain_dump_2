<h1>אֶל עֲזוּבָה</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>לָמָּה־זֶה תֵלְכִי לְבַדֵּךְ</p>
<p>בֶּאֱשׁוּן הַלַּיְלָה?</p>
<p>הִנְנִי וְאֵלֵךְ אִתָּךְ…</p>
<p>הָרוּחַ יֶהֱמֶה שׁוֹמֵמוֹת,</p>
<p>קוֹל יִלְלָתוֹ יַעֲלֶה,</p>
<p>וְגֶשֶׁם גָּדוֹל נִתָּךְ.</p>
</blockquote>
<blockquote>
<p>הִנְנִי וְאֵלֵךְ אִתָּךְ…</p>
<p>אִישֵׁךְ עֲזָבֵךְ,</p>
<p>בָּנַיִךְ לֹא יִשְׁאֲלוּ שְׁלוֹמֵךְ,</p>
<p>וְאֵין לָךְ מְנַחֵם וּמְרַחֵם,</p>
<p>וְאֵין תּוֹמֵךְ ­–</p>
<p>וַאֲנִי אֶאֱהָבֵךְ.</p>
</blockquote>
<blockquote>
<p>לָמָּה־זֶה תֵלְכִי לְבַדֵּךְ ­–</p>
<p>וְרֵעַ אָיִן,</p>
<p>נָכְרִיָּה וְזָרָה ­–</p>
<p>אֶל מִי תִלָּחֲצִי בַקָּרָה?</p>
<p>וּמִי אֶת דִּמְעָתֵךְ יִשַּׁק</p>
<p>מֵרִיסֵי הָעָיִן?</p>
</blockquote>
<blockquote>
<p>הִנְנִי וְאֵלֵךְ אִתָּךְ.</p>
<p>אֲנִי אֶשְׁמָרֵךְ;</p>
<p>אֲנִי, בְּלֵיל גְּשָׁמִים וְחשֶׁךְ,</p>
<p>דֹּם אַחֲלִיק אֶת שַׂעֲרוֹת רֹאשֵׁךְ,</p>
<p>וְלֹא תִהְיִי גַלְמוּדָה</p>
<p>בַדָּרֶךְ.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46219">https://benyehuda.org/read/46219</a></div></body>