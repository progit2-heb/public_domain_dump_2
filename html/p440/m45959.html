<h1>עִרְבוּבְיָה</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כָּל יוֹם וָיוֹם עַל פְּנֵי הַשְּׁחָקִים עוֹלָה:</p>
<p>חַמָּה גְדוֹלָה.</p>
<p>כָּל יוֹם וָיוֹם הִיא עוֹלָה בְנָגְהֵי צְפִירָה</p>
<p>וּמַזְהִירָה.</p>
<p>כָּל יוֹם וָיוֹם מְצַלְצֵל קוֹל שֶׁל יָלֶד</p>
<p>שֶׁבָּא לַחָלֶד,</p>
<p>כָּל יוֹם וָיוֹם הָעוֹלָם כֻּלּוֹ צוֹהֵל,</p>
<p>לִקְרַאת <strong>גּוֹאֵל</strong> –</p>
<p>וַאֲנָשִׁים עוֹדָם בּוֹכִים!</p>
</blockquote>
<blockquote>
<p>כָּל יוֹם וָיוֹם הַחַמָּה יוֹרְדָה מָטָה</p>
<p>בְּיָגוֹן וּבְחֲרָטָה…</p>
<p>כָּל יוֹם וָיוֹם הַלַּיְלָה בָא וּמְכַסֶּה</p>
<p>עַל כָּל הַנַּעֲשֶׂה.</p>
<p>כָּל יוֹם וָיוֹם יִשָּׁמַע לַחַשׁ רוֹתֵת:</p>
<p>אָדָם גּוֹסֵס!</p>
<p>כָּל יוֹם וָיוֹם תִשָּׁמַע זַעֲקַת שָׁבֶר:</p>
<p>חוֹפְרִים קָבֶר!</p>
<p>וַאֲנָשִׁים עוֹדָם שְׂמֵחִים!</p>
</blockquote>
<blockquote>
<p>הִנֵּה הוֹפִיעָה הַחַמָּה, הִנֵּה זָרָחָה –</p>
<p>וּלְשִׂמְחָה מַה עוֹשָׂה – עוֹד מְעַט וְהָלָכָה…</p>
</blockquote>
<blockquote>
<p>הִנֵּה יָרַד הַלַּיְלָה, הִנֵּה יָרַד וּמָלָךְ –</p>
<p>חִדְלִי עַיִן מִדִּמְעָה – עוֹד רֶגַע וְהָלָךְ…</p>
<p>וְלֹא גָזַל הַלַּיְלָה שְׂחֹק חַמָּה, וְהַחַמָּה אַף הִיא לֹא הוֹבִישָׁה</p>
<p>אֶת דִּמְעַת הַלַּיְלָה בְּאִשָּׁהּ!..</p>
</blockquote>
<blockquote>
<p>יֶלֶד נוֹלָד – וּמַה הִיא כָל הַצָּהֳלָה?</p>
<p>שְׁמַע: קוֹל נֶהִי עוֹלֶה: אָדָם כָּלָה!</p>
</blockquote>
<blockquote>
<p>וְלֹא נִצְּחוּ הַחַיִּים בְּהוֹסִיפָם עוֹד חַיִּים, וְהַמָּוֶת לֹא נִצַּח</p>
<p>גַם אַחֲרֵי שֶׁרִצַּח!..</p>
</blockquote>
<blockquote>
<p>וְהָעוֹלָם כֻּלּוֹ: בְּכִי אֲבֵלוּת וּתְרוּעַת חַגִּים –</p>
<p>וַאֲנָשִׁים אֵינָם מִשְׁתַּגְעִים!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/45959">https://benyehuda.org/read/45959</a></div></body>