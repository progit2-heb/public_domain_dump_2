<h1>גְּסִיסַת הַלָּיְלָה</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<ul>
<li>קטע ממלחמת האור עם החשך. –</li>
</ul>
</blockquote>
<blockquote>
<p>– "שְׁבִיב אוֹר?!</p>
<p>"לֹא אִירָא!</p>
<p>"חַ – חַ!</p>
<p>"בְּעֵינַי הַתָּפְתֶּה, וּקְלָלָה בְפִי,</p>
<p>"הַחשֶׁךְ הוּא רֵעִי, וּשְׁחוֹר חָבֵר לִי,</p>
<p>הַשָּׁטָן הוּא אָחִי, בֶּן־גִּילִי כָּל שֵׁד,</p>
<p>"לְשׁוֹן־אֶפְעֶה כָּל לַחַשׁ, סוֹד־קוֹסֵם כָּל הֵד.</p>
<p>"וָאֶשַּׁק לַלִּילִית, וּבְתֵת רְפָאִים קוֹל –</p>
<p>"אֶת בְּנוֹת–גַּלֵּי מַיִם אֵצֵא בְמָחוֹל!</p>
<p>"לֹא אִירָא,</p>
<p>"וּבְכָל זֹאת – דְּעֵךְ!</p>
<p>"לֹא אוּכַל נְשׂוֹא</p>
<p>אֶת הַנֹּגַהּ,</p>
<p>"הוֹ – הוֹ,</p>
<p>דְּעֵךְ!</p>
<p>אֲנִי שׂוֹנְאוֹ שֶׁל אוֹר!</p>
<p>אֲנִי אוֹהֵב בְּהַבְרִיק הַבָּרָק,</p>
<p>הַמְּסַמֵּא, הַמְּעַוֵּר, דְּעֵךְ!</p>
<p>פֶּן אֶקְרָא לָרַעַם – וְרָעַם וּפָרַק</p>
<p>אֶת הַכֹּל – דְּעֵךְ!</p>
<p>כָּל שְׂעִירֵי הַשַּׁחַת, כָּל רוּחוֹת הַלָּיְלָה,</p>
<p>הִתְלַקְּטוּ!</p>
<p>רְאוּ, שָׁם בַּמִּזְרָח – מִלְּמָעְלָה:</p>
<p>שְׁבִיב אוֹר,</p>
<p>שְׁפוּ נֶגְדּוֹ, כַּסּוּהוּ בִשְׁחוֹר!</p>
<p>בְּכָל עֹז נָא הָפִיחוּ,</p>
<p>יַם–חשֶׁךְ הָצִיפוּ עָלֵיהוּ,</p>
<p>אֶת הָאוֹר, שְׁבִיב הָאוֹר הַבּוֹקֵעַ נָא כַבּוּ!</p>
<p>אֶת הָאוֹר נָא הַדִּיחוּ –</p>
<p>הֶאָח! כֻּלְכֶם, כֻּלְכֶם עִמָּדִי!</p>
<p>כֻּלְכֶם עוֹמְדִּים לְיָדִי!</p>
<p>כֹּחוֹת שְׁחוֹרִים מָה רַבּוּ – – –</p>
<p>מַהֵר מַהֵר הָרִיקוּ יַם־אֹפֶל" –</p>
</blockquote>
<blockquote>
<p>*</p>
</blockquote>
<blockquote>
<p>וְהֵם מְכַבִּים בֶּעֱזוּז, בֶּהָמוֹן רָב –</p>
<p>וְלַשָּׁוְא!</p>
<p>הַלַּיִל גּוֹסֵס – וְהֵם מִתְעַמְּלִים לְכַבּוֹת –</p>
<p>וְאֵינָם יְכוֹלִים.</p>
<p>בַּהֲפִיחָם – הֵם מוֹסִיפִים לְלַבּוֹת</p>
<p>אֶת הָאוֹר…</p>
<p>– "אוֹיָה, אוֹיָה, עוֹד עוֹלִים</p>
<p>“אוֹרוֹת רַבִּים… אֲנִי נָמוֹג…”</p>
<p>"חֲבֵרַי, בְּנֵי בְרִיתִי! אַיֵּכֶם?</p>
<p>הֲמַתֶּם?</p>
<p>אוֹר אוֹר! אֲנִי נֶחְנָק בְּתוֹךְ אוֹר!</p>
<p>לֹא אוּכָל לָשֵׂאת…</p>
<p>הַשֶּׁמֶשׁ!</p>
</blockquote>
<blockquote>
<p>*</p>
</blockquote>
<blockquote>
<p>אֲנִי מֵת!…–"</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/45561">https://benyehuda.org/read/45561</a></div></body>