<h1>כּוֹכָבִי</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>בֵּין שְׁנֵי עֲנָנִים גְּדוֹלִים,</p>
<p>בֵּין שְׁנֵי עַנְקֵי שְׁחוֹר —</p>
<p>רוֹעֵד כּוֹכָב אֶחָד</p>
<p>רוֹעֶדֶת קֶרֶן אוֹר…</p>
</blockquote>
<blockquote>
<p>מָה אֲיֻמִּים, אֵלִי,</p>
<p>אֵלֶּה עַנְנֵי עַד;</p>
<p>וּמַה קָּטֹן, חַלָּשׁ</p>
<p>כּוֹכָבִי זֶה הַחַד.</p>
</blockquote>
<blockquote>
<p>לִרְגָעִים יֶחֱרַד לִבִּי,</p>
<p>לִי נִדְמֶה — עוֹד מְעָט</p>
<p>וְנֶחֱנַק בְּיַם הַחֲשֵׁכָה</p>
<p>כּוֹכָבִי זֶה הַקָּט.</p>
</blockquote>
<blockquote>
<p>אָנָּא, עַנְנֵי זַעַם,</p>
<p>אַל תִּפְעֲרוּ פֶה,</p>
<p>לִבְלֹעַ אֶת בֶּן־נָגְהִי,</p>
<p>אֶת כּוֹכָבִי זֶה.</p>
</blockquote>
<blockquote>
<p>כּוֹכָבִי — הוּא אִם יִכְבֶּה —</p>
<p>לִי יֶחְשַׁךְ עוֹלַם־יָהּ —</p>
<p>אֶל מִי אֶת עֵינַי אֶשָּׂא?</p>
<p>מֵאַיִן עֶזְרִי בָא?</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46174">https://benyehuda.org/read/46174</a></div></body>