<h1>בֶּרְלִין</h1>
היינריך היינה / יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>בֶּרְלִין! בֶּרְלִין! הוֹי עֵמֶק־בָּכָא אַתְּ,</p>
<p>אֵין בָּךְ אֶלָּא אֵימִים וּמְצָרֵי־שְׁאוֹל לְבַד.</p>
</blockquote>
<blockquote>
<p>הָאוֹפִיצִיר מְהִיר־חֵמָה, לֹא יֹאמַר בְּכַעְסוֹ דַי;</p>
<p>מְאוּסִים בָּהּ הַחַיִּים לַאֲשֶׁר בְּקִרְבָּהּ חַי.</p>
</blockquote>
<blockquote>
<p>וְאִם תּוֹר הַקַּיִץ בָּא,</p>
<p>וְגָדוֹל מְאֹד הַחֹם;</p>
<p>עָלֵינוּ לְהִתְעַמֵּל</p>
<p>בְּזֵעַת־אַף יוֹם־יוֹם.</p>
</blockquote>
<blockquote>
<p>וְעַל מִשְׁמַר־מִפְקָד אִם</p>
<p>צַעֲדִי לֹא־כֵן –</p>
<p>וְקָרָא אָז הַסְּגָן:</p>
<p>"הָבוּ שׁוֹט לַבֵּן!</p>
</blockquote>
<blockquote>
<p>"הַתַּרְמִיל יָשְׁלַךְ מָטָּה,</p>
<p>הַחֶרֶב אֶל הַצַּד,</p>
<p>וְהַךְ גַּם הָךְ – וְאַל יוּכַל</p>
<p>הָנִיד רֶגֶל וְיָד!"</p>
</blockquote>
<blockquote>
<p>וְהַשָּׁלוֹם הוּא כִּי־בָא –</p>
<p>וּמְעַט הַכֹּחַ גָּז,</p>
<p>וְהַבְּרִיאוּת אִתּוֹ, וְאָנָה</p>
<p>אָנוּ בָאִים אָז?</p>
</blockquote>
<blockquote>
<p>וּלְמָה הַדָּבָר דּוֹמֶה?</p>
<p>לְעוֹף וְאֵין לוֹ קֵן!</p>
<p>הוֹי שִׂים יַלְקוּטְךָ, אָח, עַל גָּב,</p>
<p>הָיִיתָ חַיָּל הֵן!</p>
</blockquote>
<blockquote>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/32022">https://benyehuda.org/read/32022</a></div></body>