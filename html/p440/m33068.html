<h1>אֶתְמוֹלִים</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>יוֹמִי דּוֹעֵךְ לְעֵינַי, יוֹמִי גוֹסֵס,</p>
<p>    טָבוּחַ תָּלוּי שִׁמְשׁוֹ בִּפְאַת יָם;</p>
<p>רַעֲמַת קַרְנָיו פְּרוּעָה, דָּמוֹ שׁוֹתֵת.</p>
<p>    רְסִיסֵי זֹהַר צוֹלְלִים בַּדָּם…</p>
</blockquote>
<blockquote>
<p>חֶבְלֵי גְסִיסָה. עוֹד מְעַט וּבָא הַמָּוֶת,</p>
<p>    וּפָרַשׂ עָלָיו כָּנָף שְׁחוֹרָה וִיכַסֶּנוּ;</p>
<p>וּמָחָה עִקְּבוֹת קֶרֶן־זָהָב וְלַהֶבֶת,</p>
<p>    גַּם טִפַּת דָּם אַחֲרוֹנָה לֹא תִשָּׁאֵר מֶנּוּ…</p>
</blockquote>
<blockquote>
<p>וּמָחָר? אֵדַע — יַהַר חֵיק הַמִּזְרָח,</p>
<p>    וְתִינוֹק חָדָשׁ יוּלַד שָׁם עִם שַׁחַר;</p>
<p>לְעֵינַי תְּהִי לֵידָתוֹ, לְעֵינַי יִזְרָח —</p>
<p>    וּלְעֵינַי יִגְוַע צָעִיר — מָחָר, מָחָר…</p>
</blockquote>
<blockquote>
<p>יוֹם עַל קֶבֶר יוֹם! חַמָּה עַל פְּנֵי חַמָּה —</p>
<p>    וּמְחִיצוֹת לַיְלָה בֵּין הַיָּמִים;</p>
<p>אַלְפֵי שְׁמָשׁוֹת כָּבוּ לְעֵינַי, לְעֵינַי תָמּוּ —</p>
<p>    וְאַלְפֵי לֵילֵי אֶמֶשׁ כִּסּוּם לְעוֹלָמִים…</p>
</blockquote>
<p><strong>*</strong></p>
<blockquote>
<p>וּרְאֵה רְאֵה מַה גְּדוֹלָה הִיא הַדְּאָגָה!</p>
<p>וְשֵׁם אֵין לָהּ, וְכִנּוּי אֵין, וְאֵין הַשָׂגָה.</p>
</blockquote>
<blockquote>
<p>הָיָה אֶתְמוֹל יוֹם — וְהוּא כְבָר חָלָף!</p>
<p>אָן יוֹמִי — שִׁמְשִׁי גַז? אִלְּמִים לֵיל וּצְלָלָיו…</p>
</blockquote>
<blockquote>
<p>וְצַר־הַיּוֹם הַחוֹלֵף לֹא יַחֲזוֹר עוֹד, לֹא יָשׁוּב, —</p>
<p>וְיָמַי סְפוּרִים לִי, כָּל יוֹם וָיוֹם לִי חָשׁוּב,</p>
</blockquote>
<blockquote>
<p>אֶתְמוֹל הָיָה יוֹם, וְאָנָה בָא, וְאֵי הוּא?</p>
<p>בְּכָל גְּבוּלוֹת לַיְלָה אֵלֵךְ אֲבַקְּשֵׁהוּ —</p>
</blockquote>
<blockquote>
<p>אֶפְשַׁר שֶׁהַמַּעֲרָב יַאֲזִין אֶל קוֹלִי,</p>
<p>וְהֵקִיא לִי מִלּוֹעוֹ אֶת אֶתְמוֹלִי?</p>
</blockquote>
<blockquote>
<p>תִּקְוַת שָׁוְא! שַׁחַר בִּפְאַת יָם לֹא נֵעוֹר,</p>
<p>לְעוֹלָם רַד הַיּוֹם וְשׁוּב לֹא יֵאוֹר…</p>
</blockquote>
<blockquote>
<p>וְהֵן מֵרֹאשׁ יָדַעְתִּי כִּי יִהְיֶה כָכָה!</p>
<p>וְלָמָּה זֶה קִדַּמְתִּיו בְּלֵב עֵר, בִּבְרָכָה?</p>
</blockquote>
<blockquote>
<p>לָמָּה לֹא עָצַמְתָּ עֵינַי מִבְּלִי רְאוֹתוֹ —</p>
<p>גַּם בְּהִוָּלֵד יוֹמִי גַּם בִּכְלוֹתוֹ?…</p>
</blockquote>
<blockquote>
<p>הַס הָרַעְיוֹן הַס:… מְבוּכוֹת אֲחָזוּנִי —</p>
<p>אֶתְמוֹלִי לֹא עוֹד אֶרְאֶה וְלֹא יִרְאוּנִי…</p>
</blockquote>
<blockquote>
<p>גַּם יוֹם זֶה עוֹבֵר, לֹא אַכִּיר עוֹד אוֹתוֹתָיו —</p>
<p><strong>אֶתְמוֹל חָדָשׁ</strong> עַל אֶתְמוֹלַי נוֹסַף!…</p>
</blockquote>
<blockquote>
<p>וְלֹא סָכַר אֵל אֶת תְּהוֹם הַזְּמָן, לֹא סָכָר!</p>
<p>עוֹד רֶגַע — רְגָעִים עוֹד, וּבָא <strong>הַמָּחָר</strong> —</p>
</blockquote>
<blockquote>
<p>הַאוּכַל עֲצֹם עֵינַי לִקְרַאת פְּנֵי מָחֳרָתִי,</p>
<p>אִם אֶתְמוֹלוֹ כְבָר מִתְרַקֵּם בְּלִבָּתִי?…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/33068">https://benyehuda.org/read/33068</a></div></body>