<h1>Revolte</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>אֲנַחְנוּ, הֲמוֹנֵי הָאָדָם נִזּוֹנִים מִזֵּעַת הָאַף,</p>
<p>יָדֵינוּ מְכֻסּוֹת יַבָּלוֹת, פָּנֵינוּ ­– בַּפֶּחָם,</p>
<p>טְעוּנָה כְתֵפֵנוּ הַדַּלָּה עשֶׁר הָעוֹלָם הָרַב ­–</p>
<p>כָּל טוּבוֹ וִיקָרוֹ עֲמוּסִים אֲנַחְנוּ עַל שֶׁכֶם.</p>
</blockquote>
<blockquote>
<p>עִם מוֹחוֹת הֲלוּמִים מֵעָשָׁן וּכְבֵדִים מְאֹד,</p>
<p>עֵינַיִם מְמַצְמְצוֹת לָנוּ, שְׁקֵטוֹת כִּמְעַט, כִּמְעַט שְׂמֵחוֹת;</p>
<p>וְלָשׁוֹן חֲרֵרָה בְפִינוּ, לָשׁוֹן כְּאֶבֶן וּכְמוֹט,</p>
<p>שֵׁעוּל יָגֵעַ וּרְקִיקָה ­– בְּלִיל דָּמִים וּמוּגְלָה וְלֵחוֹת.</p>
</blockquote>
<blockquote>
<p>עִם לַיְלָה נִגְרָרִים אֲנַחְנוּ בְסִמְטוֹת נִדָּחוֹת שֶׁל עִיר,</p>
<p>סָבָתֵנוּ שָׁם יוֹשְׁבָה בַצֵּל וּמְדַבְּרָה שָׁם גְּדוֹלוֹת וְרָמוֹת,</p>
<p>בְּשׁוּלֵי סִינוֹרָהּ הַבָּלֶה תְקַנַּח חֳטָמֵינוּ וּבְשִׁיר</p>
<p>אוֹתָנוּ תְיַשֵּׁן, תַּבְטִיחַ שַׁ"י לָנוּ עוֹלָמוֹת…</p>
</blockquote>
<blockquote>
<p>תַּבְטִיחַ… בִּבְלוֹיֵי הַסְּחָבוֹת נִרְדַּמְנוּ כְעַל מִטּוֹת שֵׁשׁ,</p>
<p>מִתַּחַת לְלוּחַ־לֵב כָּחוּשׁ יִגְאֶה לֵב שׁוֹאֵף לִגְדוֹלוֹת,</p>
<p>מִתַּחַת לִשְׁמוּרוֹת מְכֻסּוֹת עֵינַיִם תִּבְעַרְנָה כָּאֵשׁ,</p>
<p>בִּמְעָרוֹת טְחָב, בָּהֵן נִישַׁן, מַנְגִּינוֹת נִשָּׂאוֹת וְעוֹלוֹת.</p>
</blockquote>
<blockquote>
<p>בַּבֹּקֶר נָקִיצָה ­– אֲבוֹי! אָנוּ טוֹבְעִים כֻּלָנוּ בְאֵד,</p>
<p>תַּם עוֹלָמֵנוּ וַיֵּלַךְ… אַךְ שְׁמַע: הַסִּירֶנָה צוֹלֶלֶת!</p>
<p>צוֹלֶלֶת, שׁוֹאֶלֶת: עֲלוּ חִתְרוּ בָאֵד… וּכְמוֹ הֵד</p>
<p>לַסִּירֶנָה, הַחֲתוּלָה בְאֵפֶר הַתַּנּוּר הַקַּר מְיַלֶּלֶת…</p>
</blockquote>
<blockquote>
<p>אָנוּ חוֹתְרִים בְּאֵד… הוֹי, חֶבְרָה, טֶרֶם עוֹד יָאִיר הַיּוֹם</p>
<p>נֹאחַז בְּעַמּוּדֵי הַתֵּבֵל וּנְזַעְזְעָה וּנְבַקְּעָהּ וְנַהַרְסָהּ!</p>
<p>עִם שֶׁמֶשׁ ­– וְנִפְקְחוּ עֵינֵינוּ לִרְאוֹת כִּמְקִיצִים מֵחֲלוֹם ­–</p>
<p>הוֹי, חֶבְרָה, הָבָה נַתְחִילָה, טֶרֶם עוֹד עָלָּה הַחַרְסָה…</p>
</blockquote>
<blockquote>
<p>הַשֶּׁמֶשׁ, כִּי יַעֲלֶה בְשָׁמָיו, לֹא יִסּוֹג לְאָחוֹר, הוּא יַעֲבֹר,</p>
<p>יַעֲבֹר כִּתְמוֹל וּכְמוֹ שִׁלְשׁוֹם עַל חָרְבוֹת וְשִׁמֲמוֹת תֵּבֵל,</p>
<p>הוּא שׁוֹפֵךְ אֶת אוֹרוֹ בְלִי חֶשְׁבּוֹן עַל עֵדֶן כָּל גַּן וְעַל קָבֶר,</p>
<p>לֹא יִסּוֹג לְאָחוֹר הַשֶּׁמֶשׁ, לֹא יֶחְוַר, לֹא יַעֲטֶה אֵבֶל.</p>
</blockquote>
<blockquote>
<p>אֲנַחְנוּ הַהוֹרְסִים, נֵעָצֵב, אֲנַחְנוּ, רַק אָנוּ,</p>
<p>נֵשֵׁב כֹּה עַל הַמַּשֻּׁאוֹת וְנִדֹּם כָּאֶבֶן הַכְּבֵדָה,</p>
<p>לֹא אֵלֶּה שֶׁנֶהֱנוּ מְבַכִּים הַהֶרֶס, רַק אֵלֶּה שֶׁבָּנוּ,</p>
<p>בָּנוּ וְהָרְסוּ, וְאוּלַי עוֹד יִבְנוּ מֵחָדָשׁ? מִי יֵדָע…</p>
</blockquote>
<blockquote>
<p>מִי יֵדַע אִם נִבְנֶה מֵחָדָשׁ? בְּנוֹת עוֹד מִתּוֹךְ שִׁפְלוּת וְשִׁעְבּוּד,</p>
<p>טוֹבָה הֲרִיסָה, אִם הִיא מְשַׁחְרֶרֶת וְשׁוֹלַחַת לַחָפְשִׁי…</p>
<p>מַה־בֶּצַע בְּהֵיכָל שֶׁהוּקַם, וְהָאָדָם הוּא הוֹלֵךְ לְאִבּוּד,</p>
<p>טוֹב יֶחְרַב <strong>הַהֵיכָל</strong>, וְהָאָדָם ­– הוּא יַצִיל אֶת נַפְשׁוֹ.</p>
</blockquote>
<blockquote>
<p>אוֹי לָנוּ… יָדֵנוּ כִּי יָצְרָה, כִּי טִפְּחָה הַתֵּבֵל הַזֹּאת ­–</p>
<p>צֶלַם אֱלֹהִים בְּפָנֵינוּ נִטַּשְׁטֵשׁ בְּזָדוֹן וּבְעֶבְרָה,</p>
<p>עַתָּה כִּי נַהֲרֹס ­– חָכַמְנוּ, פָּקַחְנוּ עֵינֵינוּ לִרְאוֹת,</p>
<p>שַׁבְנוּ הָיִינוּ בְנֵי־אָדָם… חִישׁ מַהֵר לִמְלַאכְתְּכֶם, חֶבְרָה!</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46226">https://benyehuda.org/read/46226</a></div></body>