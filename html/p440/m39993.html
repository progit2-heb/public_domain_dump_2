<h1>הָאוֹבְדָה</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּלֵיל בּוֹ מֵתָה אִמָּהּ לָהּ —</p>
<p>כּוֹכְבֵי חֶמְלָה רָמְזוּ לָהּ:</p>
<p>"אֲהָהּ, כִּי נִתְיַתַּמְתְּ הַיּוֹם,</p>
<p>עֲלִי אֵלֵינוּ, יַלְדַּת־תֹּם,</p>
<p>בֵּינֵינוּ תִּזְרְחִי בָרוֹם".</p>
<p>כֹּה רָמְזוּ כוֹכְבֵי חֶמְלָה לָהּ,</p>
<p>בְּלֵיל בּוֹ מֵתָה אִמָּהּ לָהּ.</p>
</blockquote>
<blockquote>
<p>בְּלֵיל בּוֹ מַשְׁחִית אָרַב לָהּ,</p>
<p>כּוֹכְבֵי־שַׁדַּי קָרְצוּ לָהּ:</p>
<p>"הִזָּהֲרִי, הִשָּׁמְרִי־נָא,</p>
<p>הָאִישׁ הַזֶּה הוּא זָר וָרָע,</p>
<p>לְהָרַע לָךְ וּלְהוֹנוֹת בָּא".</p>
<p>כֹּה קָרְצוּ כּוֹכְבֵי שַׁדַּי־ לָהּ,</p>
<p>בְּלֵיל בּוֹ מַשְׁחִית אָרַב לָהּ.</p>
</blockquote>
<blockquote>
<p>בְּלֵיל חֻלָּלָה — בִּשְׁמֵי־שְׁחוֹר</p>
<p>גַּלְמוּד הִבְהֵב כּוֹכַב אוֹר —</p>
<p>"נִדָּחָה אַתְּ, נִשְׁכָּחָה אַתְּ,</p>
<p>וָאֵצֵא רַק אֲנִי לְבַד</p>
<p>לְנַחֲמֵךְ בְּלֵיל חֶשְׁכַת־עַד".</p>
<p>כֹּה קָרָא לָהּ מִשְׁמֵי הַשְּׁחוֹר</p>
<p>כּוֹכָב בּוֹדֵד, כּוֹכַב אוֹר.</p>
</blockquote>
<blockquote>
<p>בְּלֵילוֹת דְּמִי תְטַיֵּל לָהּ,</p>
<p>דֹּם נָדִים כּוֹכְבֵי לַיִל לָהּ:</p>
<p>"כֹּה תֵלְכִי, תֵּלְכִי הָלֹךְ וָשׁוֹב —</p>
<p>גַּם לֹא תְקַוִּי וְלֹא יָבוֹא טוֹב,</p>
<p>שֶׁרֵיק הַלֵּב וְרֵיק הָרְחוֹב…"</p>
<p>כֹּה נָדִים כּוֹכְבֵי לַיִל לָהּ —</p>
<p>בְּלֵילוֹת דְּמִי תְטַיֵּל לָהּ…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/39993">https://benyehuda.org/read/39993</a></div></body>