<h1>אָדָם וּבְהֵמָה</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֲנִי יָשַׁנְתִּי — לֹא אֵדַע כַּמָּה,</p>
<p>כִּי הֱקִיצוֹתִי כְבָר עָלְתָה חַמָּה,</p>
</blockquote>
<blockquote>
<p>וְקוֹלוֹת וּדְבָרִים אֵלַי הִגִּיעוּ:</p>
<p>הֶאָח! הוֹי! אֲבוֹי! הָחִישׁוּ! הוֹשִׁיעוּ!</p>
</blockquote>
<blockquote>
<p>לֹא אֵדַע מִי צָחַק, לֹא אֵדַע מִי בָכָה?</p>
<p>מִי אָמַר כֹּה, מִי הִגִּיד כָּכָה?</p>
</blockquote>
<blockquote>
<p>לֹא אֵדַע מִי צָרַח, לֹא אֵדַע מִי קָרָא?</p>
<p>מִי שִׁיר הִשְׁמִיעַ, מִי צָעַק מָרָה?</p>
</blockquote>
<blockquote>
<p>אִם נָעַר חֲמוֹר וְאִם סוּס כֹּה צָהָל —</p>
<p>אִם פָּעָה וְגָעָה כֹה תֵישׁ הַקָּהָל.</p>
</blockquote>
<blockquote>
<p>אִם כֶּלֶב נוֹבֵחַ וְאִם חָתוּל מְיַלֵּל?</p>
<p>וְאוּלַי קוֹל אָדָם הוּא הַמִּתְפַּלֵּל?</p>
</blockquote>
<blockquote>
<p>קוֹל אָדָם עַל אֶרֶץ הַשְּׁחָקִים יְפַלַּח,</p>
<p>הוּא רָן וְנֶאֱבָק בְּרִנָּה עִם מַלְאָךְ;</p>
</blockquote>
<blockquote>
<p>וְאוּלַי הֵרִימוֹ קוֹל יַחַד כֻּלָּם —</p>
<p>וְאֶלֶף קוֹלוֹת עוֹלִים בְּלוּלִים.</p>
</blockquote>
<blockquote>
<p>בְּלוּלִים וּטְבוּלִים בְּאוֹרוֹת וּטְלָלִים,</p>
<p>יַחַד יָרִיעוּ חֲכָמִים וּסְכָלִים.</p>
</blockquote>
<blockquote>
<p>הַט אָזְנֶיךָ וְהַסְכֵּת וּשְׁמָע:</p>
<p>אָדָם וּבְהֵמָה יְהַלְּלוּ יָהּ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/39992">https://benyehuda.org/read/39992</a></div></body>