<h1>הַכּוֹכָבִים צוֹחֲקִים</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לֹא רָאִית</p>
<p>מֵעוֹלָם אַתְּ</p>
<p>רִמְזֵי כוֹכְבֵי־רֹם;</p>
<p>אוֹ רָאִית,</p>
<p>וְלֹא הֵבַנְתְּ,</p>
<p>אוֹתָם עַד הַיּוֹם…</p>
</blockquote>
<blockquote>
<p>אָמְנָם, אִם</p>
<p>נִכְסֶפֶת אַתְּ,</p>
<p>לְפֵשֶר סוֹדָם זֶה –</p>
<p>חַבְּקִינִי־נָא,</p>
<p>וּשְׁקִינִי־נָא,</p>
<p>עַל עֵינַי וְעַל הַפֶּה,</p>
</blockquote>
<blockquote>
<p>וּבְיַד יְמִינֵךְ</p>
<p>סַלְסְלִי</p>
<p>אֶת שַׂעֲרוֹתַי אָט,</p>
<p>וּפֵשֶׁר רִמְזֵי</p>
<p>כוֹכְבֵי–רֹם,</p>
<p>אֲסַפֶּר לָךְ בַּלָּט:</p>
</blockquote>
<blockquote>
<p>כּוֹכְבֵי–רֹם</p>
<p>מִזְדַּעְזְעִים,</p>
<p>מִשְׁתּוֹמְמִים כִּמְעָט;</p>
<p>מְצַחֲקִים לִי,</p>
<p>וְשׁוֹאֲלִים:</p>
<p>לָמָּה יַחְבֹּק יָד?</p>
</blockquote>
<blockquote>
<p>לָמָּה־זֶּה</p>
<p>לֹא יִשַּׁק לָהּ,</p>
<p>לַנַּעֲרָה זֹה, מִכְּבָר?</p>
<p>הֵן חשֶׁךְ שָׁם,</p>
<p>וּדְמָמָה שָׁם,</p>
<p>לֹא יִרְאֶה אוֹתָם זָר.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/45557">https://benyehuda.org/read/45557</a></div></body>