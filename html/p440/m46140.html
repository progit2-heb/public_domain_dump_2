<h1>אוֹר</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>לֹא קִוִּיתִי לְאוֹר כִּי יָבוֹא,</p>
<p>וְלִנְגֹהוֹת לֹא יִחַלְתִּי –</p>
<p>וְהַשֶּׁמֶשׁ, רְאֵה, בַּחַלּוֹן!</p>
<p>אֹשֶׁר רָב, לוֹ לֹא פִלַּלְתִּי…</p>
</blockquote>
<blockquote>
<p>לֹא קִוִּיתִי לְאוֹר וַיִּזְרָח,</p>
<p>לֹא פִלַּלְתִּי לוֹ – וַיּוֹפַע!</p>
<p>זְרוֹעוֹת לוֹ הוֹשַׁטְתִּי כֵהוֹת:</p>
<p>רְפָא, הוֹי, רְפָא־נָא לִי, הָרוֹפֵא!</p>
</blockquote>
<blockquote>
<p>זְרוֹעוֹת לוֹ הוֹשַׁטְתִּי כֵהוֹת,</p>
<p>פָּנַי חִוְּרִים לוֹ הֶרְאֵתִי –</p>
<p>וּכְמוֹ אַיָּל עַל אֲפִיקִים</p>
<p>אֶעֱרֹג, אֶעֱרֹג לוֹ: צָמֵאתִי!</p>
</blockquote>
<blockquote>
<p>בַּהֲמוֹן חוֹגֵג, זַכִּים, בְּהִירִים,</p>
<p>קַוֵּי זֹהַר, קַרְנֵי כָתֶם:</p>
<p>הֲרַק לְנַשֵּׁק לִי וְלֹא יוֹתֵר</p>
<p>לַחֲדַר מִשְׁכָּבִי בָאתֶם?</p>
</blockquote>
<blockquote>
<p>אוֹ יְרַדְתֶּם פֹּה מָטָּה,</p>
<p>קַוֵּי זֹהַר, מִשְּׁמֵי רָמָה,</p>
<p>וְעַל כַּנְפֵי אוֹרְכֶם תֹּאמְרוּ</p>
<p>שֵאת אֶת נַפְשִׁי אִתְּכֶם שָׁמָּהּ?</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46140">https://benyehuda.org/read/46140</a></div></body>