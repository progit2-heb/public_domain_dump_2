<h1>הֲזָיָה</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>בּוֹאִי,</p>
<p>שַׂעֲרוֹתַיִךְ שְׁחוֹרוֹת וְעֵינַיִךְ שְׁחוֹרוֹת;</p>
<p>שִׂמְלָה שְׁחוֹרָה לָךְ וְרַכָּה אַתְּ כַּלָּיְלָה ­–</p>
<p>הַגִּידִי לִי, אִם אַתְּ אֲחוֹת הַלָּיְלָה?</p>
</blockquote>
<blockquote>
<p>הָעַלְמָה,</p>
<p>יְחִידִי אֲנִי פֹה הֲמוֹן מַחֲשָׁבוֹת קוֹדְרוֹת</p>
<p>בְּמוֹחִי עוֹלוֹת, וְעַל גַּבִּי זוֹחֲלִים צְלָלִים,</p>
<p>כְּפָתוּנִי הַמַּחֲשָׁבוֹת וְהַצְּלָלִים.</p>
</blockquote>
<blockquote>
<p>אוֹרֵחַ מֵאֹפֶל בָּאתִי וְאֶל אֹפֶל צְפוּיָה דַרְכִּי,</p>
<p>הָבְטַח לִי פֹה יוֹם אוֹר, הָבְטַח לַשַּׁוְא לִי ­–</p>
<p>כִּי עִם עֲלוֹת הַשַׁחַר יָסִירוּ אֶת רֹאשִׁי מֵעָלָי.</p>
</blockquote>
<blockquote>
<p>בּוֹאִי,</p>
<p>אֲחוֹת הַלַּיְלָה אַתְּ, הַיָּפָה וְהַנָּאוָה,</p>
<p>אָנֹכִי חִוֵּר כֹּה, וְלִבִּי בִי כֹה דָוֶה…</p>
</blockquote>
<blockquote>
<p>בּוֹאִי,</p>
<p>שְׁבִי עַל כִּסְאִי, אֲנִי אֵשֵׁב לְרַגְלָיִךְ,</p>
<p>בְּחֵיקֵךְ אֶכְבּשׁ רֹאשִׁי, וְאַתְּ, נָא, כַּסִּינִי</p>
<p>בְּגַלֵּי שְׂעָרֵךְ הַשָּׁחוֹר,</p>
<p>וַהֲיִי עִמִּי,</p>
<p>הֲיִי ­–</p>
<p>וּבִפְקֹחַ הַבֹּקֶר עַפְעַפָיו ­–</p>
<p>עֲבֹרִי.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46232">https://benyehuda.org/read/46232</a></div></body>