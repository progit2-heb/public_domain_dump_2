<h1>מוֹת צִפֹּרֶת</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>"אוֹיָה לִי!</p>
<p>וְאַתְּ בָּטַחַתְּ, בָּטַחְתְּ כֹּה בִי,</p>
<p>אָמַרְתְּ — לָךְ מִבְטַח־עֹז אֱהִי,</p>
<p>וְהָיִיתִי גַרְדֹּם…"</p>
</blockquote>
<blockquote>
<p>צִפֹּרֶת־כְּרָמִים עָפָה לָהּ,</p>
<p>מֵאָז הַבֹּקֶר עָפָה לָהּ,</p>
<p>עַד לִשְׂפַת הַיַּרְדֵּן.</p>
</blockquote>
<blockquote>
<p>לְמַה הִיא תָרָה וְאַחֲרֵי מִי?</p>
<p>אַחֲרֵי פֶרַח תָּרָה הִיא,</p>
<p>אַךְ הַלַּיְלָה יָרָד.</p>
</blockquote>
<blockquote>
<p>הָיָה צַר לָהּ עַד מְאֹד,</p>
<p>פִּתְאֹם תִּצְהַל: וֶרֶד דּוֹד!</p>
<p>עַל שְׂפַת יַרְדֵּן וֶרֶד דּוֹד —</p>
<p>יָשְׁבָה עַל הַוֶּרֶד.</p>
</blockquote>
<blockquote>
<p>לָחַשׁ אָז הַוֶּרֶד כָּךְ:</p>
<p>"יַרְדֵּן, אַל גַּלֶּיךָ תַּךְ,</p>
<p>אַל־נָא תִשְׁטְפֵנִי…</p>
</blockquote>
<blockquote>
<p>הַצִּפֹּרֶת בָּטְחָה בִי,</p>
<p>עַל גִּבְעוֹלִי חוֹלְמָה הִיא,</p>
<p>בִּגְבִיעִי הִיא יְשֵׁנָה".</p>
</blockquote>
<blockquote>
<p>וְהַלַּיְלָה אָרַך מְאֹד —</p>
<p>אַךְ עָבַר וְאִם הֶאֱרִיךְ…</p>
<p>שַׁחַר הִבְהִיק, גִּלָּה סוֹד,</p>
<p>פֶּרַח־וֶרֶד יִפְרַח עוֹד,</p>
<p>פֶּרַח־וֶרֶד, וֶרֶד דּוֹד —</p>
<p>אַךְ חָוְרוּ פְנֵי הַפֶּרַח.</p>
</blockquote>
<blockquote>
<p>פֶּרַח נֶחְמָד, וֶרֶד רָךְ,</p>
<p>וֶרֶד עַל שְׂפַת יַרְדֵּן —</p>
<p>לָמָּה זֶה חָוַרְתָּ כָּךְ,</p>
<p>וֶרֶד עַל שְׂפַת יַרְדֵּן?</p>
</blockquote>
<blockquote>
<p>וְהַוֶּרֶד סָח בִּמְרִי:</p>
<p>"לַיְלָה קַר, הָהּ, נָשַׁק לִי</p>
</blockquote>
<blockquote>
<p>גַּל וַיִּשְׁטְפֵנִי;</p>
<p>וְהַצִּפֹּרֶת בָּטְחָה בִי,</p>
<p>עַל גִּבְעוֹלִי חוֹלְמָה הִיא,</p>
<p>בִּגְבִיעִי הִיא יְשֵׁנָה.</p>
</blockquote>
<blockquote>
<p>מִן הַיַּרְדֵּן נַחְשֹׁל עָלָה,</p>
<p>צְלִיף — וְשָׁב הַתְּהוֹמָה,</p>
<p>וְאֶת צִפָּרְתִּי חַיִּים בָּלַע,</p>
<p>וְאֶת חַי חֲלוֹמָהּ.</p>
</blockquote>
<blockquote>
<p>וְאִם לֹא עָשָׂה רָעָה לִי</p>
<p>בְּמֵימָיו כִּי שְׁטָפָנִי —</p>
<p>אַךְ הַצִּפֹּרֶת בָּטְחָה בִי</p>
<p>וְלָכֵן חָוְרוּ פָנָי".</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/39995">https://benyehuda.org/read/39995</a></div></body>