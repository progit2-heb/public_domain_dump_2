<h1>מְאוּם לֹא הִגִּידָה לִי</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לִי הָיְתָה רַעְיָה,</p>
<p>עַלְמָה חִוְּרָה;</p>
<p>אֶת פְּנֵי הַמָּוֶת יָרְאָה הִיא –</p>
<p>וְאוּלַי אֶת הַחַיִּים – –</p>
<p>מְאוּם לֹא הִגִּידָה לִי.</p>
</blockquote>
<blockquote>
<p>דְּבַר־מָה טִפְּחָה,</p>
<p>בְּלִבָּהּ טִפְּחָה –</p>
<p>וְעֵינֶיהָ גִּלּוּ זֹאת,</p>
<p>בְּלִי קוֹל גִּלּוּ זֹאת –</p>
<p>וָאֵדַע – וְלֹא יָדַעְתִּי מָה…</p>
</blockquote>
<blockquote>
<p>תָּמִיד יָשְׁבָה לָהּ,</p>
<p>עַל יַד חַלּוֹנָהּ;</p>
<p>הֲרָאֲתָה בַעֲדוֹ עַנְנֵי שְׁחוֹר,</p>
<p>וְאוּלַי שָׁמֶשׁ?</p>
<p>מְאוּם לֹא הִגִּידָה לִי…</p>
</blockquote>
<blockquote>
<p>בְּבוֹאִי בַלֵילוֹת סְתָו</p>
<p>אֱלֵי חֶדְרָהּ,</p>
<p>מְצָאתִיהָ יוֹשְׁבָה נוּגָה,</p>
<p>וְהִרְהוּרֵי תוּגָה</p>
<p>מְרַפְרְפִים עָלֶיהָ.</p>
</blockquote>
<blockquote>
<p>אָז יֵשׁ שֶׁאֲדַבֵּר עִמָּהּ –</p>
<p>וּפִיהָ שׂוֹחֵק,</p>
<p>וּבְעֵינֶיהָ דִּמְעָה נוֹצְצָה,</p>
<p>דִּמְעָה נוֹצְצָה –</p>
<p>וּמְאוּם לֹא תַגִּיד לִי.</p>
</blockquote>
<blockquote>
<p>וּפַעַם אֶזְכְּרָה:</p>
<p>וְלִבִּי דָוֶה;</p>
<p>וְקָרְבָה דֹם, וְאָחֲזָה בְיָדִי,</p>
<p>וְצָחֲקָה אֶל עֵינַי –</p>
<p>וּמְאוּם לֹא תַגִּיד לִי…</p>
</blockquote>
<blockquote>
<p>וְכַאֲשֶׁר הוּגַד לִי:</p>
<p>– הָעַלְמָה מֵתָה! –</p>
<p>לֹא הֶאֱמַנְתִּי עוֹד, וָאֶשְׁאֲלָה</p>
<p>אֶת פִּי <strong>הַמֵּתָה</strong> – –</p>
<p>אַךְ מְאוּם לֹא הִגִּידָה לִי…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/45955">https://benyehuda.org/read/45955</a></div></body>