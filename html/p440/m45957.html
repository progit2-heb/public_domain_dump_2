<h1>פְּגִישָׁה</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כּוֹכַב־זָהָב נָפַל מִן הַשְּׁחָקִים.</p>
<p>כּוֹכַב־זָהָב נָפַל –</p>
<p>וְצָלַל בָּעֲרָפֶל.</p>
</blockquote>
<blockquote>
<p>שִׁירַת זָהָב נִתְּקָה מִשִּׂפְתוֹתַי,</p>
<p>שִׁירָה קְטַנָּה נָאָה –</p>
<p>וְהַלַּיִל בְּלָעָהּ.</p>
</blockquote>
<blockquote>
<p>זֶה הָיָה רֶגַע שֶׁל נְפִילָה</p>
<p>אֶל חֵיק הַמָּוֶת;</p>
<p>חָשַׁב כְּבַר הַכֹּכָב לִדְּעֵךְ</p>
<p>וְהַשִּׁירָה לְהֵאָלֵם.</p>
</blockquote>
<blockquote>
<p>וְהִנֵּה נִפְגְּשׁוּ בִתְהֹם הַלַּיְלָה,</p>
<p>שְׁנֵיהֶם –</p>
<p>זֶּה לְעֻמַּת זֶה,</p>
<p>שִׁירַת הָאֲדָמָה וְכוֹכַב־מְרוֹמִים –</p>
<p>נִפְגְּשׁוּ –</p>
<p>עֵינַיִם לָעֵינַיִם, פֶּה לְפֶּה,</p>
<p>וְהִבְרִיקוּ עוֹד הַפַּעַם לִפְנֵי כְבוֹתָם!</p>
<p><strong>אֹרוּ</strong> עוֹד לְרֶגֶע לִפְנֵי מוֹתָם</p>
<p>פְּנֵי שְׁנֵי הַיְּתוֹמִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/45957">https://benyehuda.org/read/45957</a></div></body>