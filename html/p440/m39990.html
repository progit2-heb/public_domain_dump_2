<h1>אִמִּי</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֵם יֵשׁ לִי יְקָרָה,</p>
<p>אֵם יֵשׁ לִי נְעִימָה, —</p>
<p>אִלְמָלֵי יְדַעְתֶּם</p>
<p>מָה אֹהַב אֶת אִמָּא!</p>
</blockquote>
<blockquote>
<p>בַּבֹּקֶר אַךְ אִיקַץ,</p>
<p>אַךְ אָקוּם מִשְּׁנָתִי,</p>
<p>כְּבָר אֶמְצָא אֶת אִמִּי</p>
<p>עַל־יַד עֲרִיסָתִי.</p>
</blockquote>
<blockquote>
<p>זוֹ אִמִּי — גַּם יוֹמָם</p>
<p>גַּם לַיְלָה הִיא אִתִּי;</p>
<p>בְּפִתִּי כִי תִגַּע —</p>
<p>וּמָתְקָה לִי פִתִּי.</p>
</blockquote>
<blockquote>
<p>כּוֹס חָלָב לִי תַגִּישׁ —</p>
<p>כִּדְבַשׁ לִי הֶחָלָב;</p>
<p>כִּי אֶכְאַב, תֵּט יָדָהּ —</p>
<p>וּכְאֵבִי כְבָר חָלָף.</p>
</blockquote>
<blockquote>
<p>כִּי אֶבְכֶּה וּבָכְתָה</p>
<p>גַּם אִמִּי עַל יָדִי;</p>
<p>אָנֹכִי אִם אֶצְחַק</p>
<p>וְצָחֲקָה עִמָּדִי.</p>
</blockquote>
<blockquote>
<p>כִּי אִישַׁן בַּלַּיְלָה,</p>
<p>וַחֲלוֹמִי כֹה עָרֵב,</p>
<p>בַּחֲלוֹמִי וּמַלְאָךְ</p>
<p>אַט־אַט אֵלַי קָרֵב,</p>
</blockquote>
<blockquote>
<p>וְחֶרֶשׁ לִי נוֹשֵׁק,</p>
<p>וְהוֹלֵךְ מֵעִמִּי —</p>
<p>חֵי נַפְשִׁי, לֹא מַלְאָךְ,</p>
<p>זֹאת נָשְׁקָה לִי אִמִּי!</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/39990">https://benyehuda.org/read/39990</a></div></body>