<h1>זֹהַר</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>עַל רֹאשׁ הָהָר עָמַדְתִּי מֵאָז הַבֹּקֶר,</p>
<p>וּפָנַי אֶל הַמִּזְרָח;</p>
<p>וָאֶרְאֶה חֶרֶס עוֹלֶה מִן הַתְּהוֹם –</p>
<p>וּבְחֵיקוֹ יוֹם.</p>
</blockquote>
<blockquote>
<p>יוֹם גָּדוֹל מְאֹד, יוֹם כַּכְּפִיר עִם רַעֲמָה,</p>
<p>בְּקוֹלוֹ עָלַי נָתַן;</p>
<p>לֹא קוֹל רַק אַלְפֵי קוֹלוֹת, רֵאשִׁית שִׁיר –</p>
<p>הוֹי, יוֹם כַּכְּפִיר!</p>
</blockquote>
<blockquote>
<p>שָׁמַעְתִּי שִׁיר, לֹא שִׁיר! לֹא אָזְנַי, עֵינֵי –</p>
<p>הֵן הֻכּוּ בַּסַנְוֵרִים,</p>
<p>לֹא זִמְרָה הִיא חֲזָקָה פָּרְצָה מִתּוֹךְ פִּיו –</p>
<p>זֶה גַּל שֶׁל זִיו.</p>
</blockquote>
<blockquote>
<p>וְאוֹרוֹת רַבִּים, כְּמִמַּעְיָן שֶׁאֵינוֹ פוֹסֵק,</p>
<p>שָׁטְפוּ אֶת הָאֲוִיר;</p>
<p>וְגַלֵּי זֹהַר בְּהִירִים שׁוֹפְעִים מִנִּי רוּם,</p>
<p>עַל פְּנֵי הַיְּקוּם.</p>
</blockquote>
<blockquote>
<p>וְכָל הַיְּקוּם הַצָּמֵא שׁוֹתֶה מִן הַזִּיו הַגָּדוֹל,</p>
<p>וְנֶהֱנָה מִמֶּנּוּ;</p>
<p>שְׁלוּלִית שָׁתְתָה וְנָהָר, שָׁתָה יָם</p>
<p>נֹגַהּ חַם.</p>
</blockquote>
<blockquote>
<p>אַלּוֹן רָם פֹּארוֹתָיו חָשַׂף: אוֹרָה!</p>
<p>גַּם עֶשְּׂבָּה קְטַנָּה;</p>
<p>הַר־אֶלֶף בִּנְגֹהוֹת רָחַץ, גַּם גַּרְגֵּר חוֹל,</p>
<p>הַכֹּל, כָּל!</p>
</blockquote>
<blockquote>
<p>תּוֹלַעַת בְּתוֹךְ הֶעָפָר, הַפִּיל בִּנְקֻדּוֹת עֵינָיו –</p>
<p>סָפְגוּ זֹהַר;</p>
<p>וְאֶקְרַע גַּם מִלִבִּי אֶת הַסְּגוֹר,</p>
<p>וְאֶסְפֹּג אֶת הָאוֹר.</p>
</blockquote>
<blockquote>
<p>וּלְתוֹךְ דָּמַי, עוֹרְקַי, גִּידַי וְנִשְׁמָתִי –</p>
<p>בָּא הָאוֹר הַמָּתוֹק;</p>
<p>וְהִתְחִיל תּוֹסֵס בִּי הַלֵּב הָעָז,</p>
<p>מִנְגֹהוֹת פָּז…</p>
</blockquote>
<blockquote>
<p>וְכִנְבִיא־אֵל הִפְקַרְתִּי אָז אֶת עַצְמִי לְכָל נַעֲנֶה,</p>
<p>הַצָּמֵא לְאוֹר שַׁדַּי…</p>
<p>וְאַכְרִיז מֵעַל פִּסְגַּת רֹאשׁ הָהָר</p>
<p>לְכָל דַּךְ וּמַר:</p>
</blockquote>
<blockquote>
<p>אֵלַי הִתְלַקְּטוּ וְאֵתָיוּ, אַחִים נַעֲנִים,</p>
<p>אֶת לִבִּי אֲנִי מַפְקִיר –</p>
<p>וְאַתֶּם שְׁתוּ וּמְצוּ אֶת הָאוֹר הֶחָם,</p>
<p>עַל הַלְּשַׁד וְהַדָּם…</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46146">https://benyehuda.org/read/46146</a></div></body>