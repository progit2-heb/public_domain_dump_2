<h1>הֶרָה</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>יָצָא הָעֶלֶם לְדֶרֶךְ רְחוֹקָה,</p>
<p>עוֹלָה לוֹ שֶׁמֶשׁ, וְשֶׁמֶשׁ לוֹ שׁוֹקְעָה.</p>
</blockquote>
<blockquote>
<p>עוֹלָה וְשׁוֹקְעָה וְשׁוֹקְעָה וְעוֹלָה —</p>
<p>הַדֶּרֶךְ רְחוֹקָה, רְחוֹקָה וּגְדוֹלָה.</p>
</blockquote>
<blockquote>
<p>מִבִּקְעָה אֶל הָר, מִן הָהָר אֱלֵי בִקְעָה,</p>
<p>שָׁמַיִם מַכְחִילִים וְאֶרֶץ מוֹרִיקָה.</p>
</blockquote>
<blockquote>
<p>נְחָלִים לוֹ הוֹמִים וּמְלַחֲשִׁים אִילָנוֹת:</p>
</blockquote>
<blockquote>
<p>עֲמָד־נָא, הָעֶלֶם, עֲמָד־נָא, אַל־תָּנוּס!</p>
</blockquote>
<blockquote>
<p>“לֹא אָנוּס, כִּי אֵלֵךְ!” הוּא עוֹנֶה בְצָהֳלָה,</p>
<p>וְעוֹשֶׂה אֶת־דַּרְכּוֹ בְצָהֳלָה הָלְאָה.</p>
</blockquote>
<blockquote>
<p>לְאָן, עֶלֶם נֶחְמָד? לְאָן, עֶלֶם נָעִים?</p>
<p>לֹא תֵשֵׁב בַּצֵּל, וְלֹא תַעֲמוֹד עַל מָיִם?</p>
</blockquote>
<blockquote>
<p>לֹא תָלִין בָּעֵמֶק, בָּהָר לֹא תָנוּחַ,</p>
<p>אִם נֵצַח כֹּה תֵדֶא וְתִסְעַר כָּרוּחַ?</p>
</blockquote>
<blockquote>
<p>הֵן סְפוּרִים הָרְגָעִים, הַיָּמִים מְעַטִים,</p>
<p>וְדַרְכְּךָ הָלְאָה — הִיא מְלֵאָה חַתְחַתִּים.</p>
</blockquote>
<blockquote>
<p>תְּהוֹם עַל־פְּנֵי תְהוֹם, וְגֹבַהּ עַל גֹּבַהּ —</p>
<p>הָעֶלֶם לֹא יִשְׁמַע וְשָׁמֹעַ לֹא יֹאבֶה…</p>
</blockquote>
<blockquote>
<p>שִׁירָתוֹ צוֹהֶלֶת, צוֹלֶלֶת וּבוֹקְעָה —</p>
<p>הַדֶּרֶךְ רְחוֹקָה, רְחוֹקָה, רְחוֹקָה…</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/39979">https://benyehuda.org/read/39979</a></div></body>