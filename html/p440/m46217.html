<h1>סְנוּנִית</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>הַשֶּׁמֶשׁ הֵחֵל שְׁקֹעַ וָאֶעֱזֹב אֶת בֵּית־לָחֶם;</p>
<p>בַּדֶּרֶךְ שׁוּב עָמַדְתִּי עַל יַד אֹהֶל אִמִּי, ­–</p>
<p>רֶגַע עוֹד, וָאֹמַר כְּבָר לָלֶכֶת, אַךְ בַּהֲרִימִי</p>
<p>רַגְלַי ­– עָבְרָה סְנוּנִית, נָגְעָה בִי כִמְעַט בַּשָּׁכֶם</p>
</blockquote>
<blockquote>
<p>וְנֶעֶלְמָה בָאֹהֶל, הוֹי, סְנוּנִית סֹעֲרָה וְנִדָּחָה,</p>
<p>אֶל אִמִּי תִּמְשְׁכִנִי? אַיֵּךְ? מֵהֵיכָן לִי תָהִימִי?</p>
<p>הֲקוֹלֵךְ הוּא אוֹ קוֹלָהּ אֶשְׁמַע: “שֵׁב, בְּנִי, עִמִּי…”</p>
<p>וָאֵשֵׁב מְעַט לְנַחֲמָהּ, אַךְ רָחֵל מֵאֲנָה הִנָּחֵם.</p>
</blockquote>
<blockquote>
<p>הָעֶרֶב רַד, וְהִיא ­– כְמוֹ תִתְפֹּש בִּי: "מַחֲמַדִּי,</p>
<p>עַל אֵם הַדֶּרֶךְ פֹּה עַל מִי תִטְּשֵׁנִי פֹה לְבַדִּי?</p>
<p>וְאֵין אַף אֶחָד בְּבֵית־לֶחֶם לִי, רַק הֵם, רַק הֵם…"</p>
</blockquote>
<blockquote>
<p>הָעֶרֶב רַד. הָאֹהֶל נִמְלָא צְלָלִים.</p>
<p>קַמְתִּי חִישׁ וָאֵצֵא ­– עוֹד רַב הַדֶּרֶךְ לִירוּשָׁלֵם,</p>
<p>הֵחַשְׁתִּי פְעָמַי וּכְמוֹ בָרַחְתִּי מֵחֵיק אֵם.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46217">https://benyehuda.org/read/46217</a></div></body>