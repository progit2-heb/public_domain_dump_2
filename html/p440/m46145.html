<h1>בָּר־מִצְוָה</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>תַּם וְנִשְׁלַם תּוֹר הַיַּלְדוֹת,</p>
<p>יַלְדוּת שְׂמֵחָה וְצוֹהֶלֶת,</p>
<p>תּוֹר הַמַּמְתִּיק כָּל מִגְרַעַת</p>
<p>וּמַשְׁוֶה חֵן לְכָל אִוֶּלֶת.</p>
</blockquote>
<blockquote>
<p>תּוֹר הַיַּלְדוּת, שְׁנוֹת שְׁלוֹשׁ עֶשְׂרֵה!</p>
<p>כָּכָה יָפוּ וְכֹה אוֹרוּ,</p>
<p>לֹא! לֹא יֵצַר לִי בְּלֶכְתָּךְ,</p>
<p>וְאִם יָמֶיךָ לֹא יַחֲזֹרוּ!</p>
</blockquote>
<blockquote>
<p>אָמְנָם, מְאֹד מְאֹד יָפִיתָ,</p>
<p>בֹּקֶר גָּדוֹל וּסְפוּג אוֹרָה,</p>
<p>אַךְ לֹא הָיְתָה בְךָ עֲבוֹדָה,</p>
<p>לֹא עַל מַעֲשִׂים, לֹא עַל תּוֹרָה.</p>
</blockquote>
<blockquote>
<p>יַלְדוּת, תּוֹר לְלֹא דְּאָגָה,</p>
<p>עָשְׂתָה מַעֲשֶׂה וְלֹא חִשְׁבָה –</p>
<p>אָמְנָם דֶּרֶךְ שְׁטוּת יֵשׁ תִּבְחַר,</p>
<p>אַךְ כָּל חָכְמָה בָּהּ לֹא תַשְׁוֶה…</p>
</blockquote>
<blockquote>
<p>שׁוּר, יַלְדוּתִי הִתְעוֹפָפָה</p>
<p>וְעַל גַּג בֵּיתִי רֶגַע נִצְּבָה:</p>
<p>צַר לָהּ, צַר לָהּ לְהִפָּרֵד</p>
<p>וַעֲזֹב אֶת בַּר־הַמִּצְוָה.</p>
</blockquote>
<blockquote>
<p>עָמְדָה עַל הַגַּג כַּיוֹנָה,</p>
<p>עָמְדָה תַמָּה, עָמְדָה נָאוָה,</p>
<p>פִּתְאוֹם עָפָה… מָה זֹאת יַלְדוּת?</p>
<p>יוֹנָה עָפָה וְאֵינָהּ שֶׁבָה…</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46145">https://benyehuda.org/read/46145</a></div></body>