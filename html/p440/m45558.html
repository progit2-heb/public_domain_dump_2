<h1>לֵב לְמוֹפֵת</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>– הוּמוֹרֵיסְקָה –</p>
<p>אֶת לִבְּךָ, הַנַּעַר, אֶת לִבְּךָ תְּנָה לָנוּ!</p>
<p>כּוֹכָבִים אֵלַי הִתְחַנָּנוּ.</p>
</blockquote>
<blockquote>
<p>תְּנָה לָנוּ אֶת לִבְּךָ הֶחָמִים, הָרַךְ,</p>
<p>אֶת לִבְּךָ הַהוֹלֵם כָּל־כַּךְ…</p>
</blockquote>
<blockquote>
<p>וְהָיָה בְּדַבֵּר הָאֶחָד אֲהָבִים –</p>
<p>וּלְבָבוֹ לֹא יִהְיֶה לְהָבִים;</p>
</blockquote>
<blockquote>
<p>כִּי תִשָּׁבַע הָאַחַת אַהֲבָתָהּ לְדוֹד –</p>
<p>וּלְבָבָהּ לֹא יִהְיֶה יְקוֹד;</p>
</blockquote>
<blockquote>
<p>כִּי יַחְבֹּק הָעֶלֶם יַלְדָּתוֹ, בַּת־תֹּם –</p>
<p>וּלְבָבוֹ לֹא יִגְוַע בַּחֲלוֹם;</p>
</blockquote>
<blockquote>
<p>כִּי תִשַּׁק הַיָּפָה לִידִידָהּ הָרַךְ –</p>
<p>וּלְבָבָה בְּקִרְבָּהּ לֹא יַךְ;</p>
</blockquote>
<blockquote>
<p>אָז נוֹשִׁיט לְאֵלֶּה, בַּאֲשֶׁר הֵם שָׁם,</p>
<p>אֶת לִבְּךָ הָרַגָּשׁ, הֶחָם, –</p>
</blockquote>
<blockquote>
<p>וְאוֹתוֹ אִם יִרְאוּ בֵּין כּוֹכְבֵי הַפָּז,</p>
<p>כָּמוֹךָ גַם הֵם יִהְיוּ אָז…</p>
</blockquote>
<p><strong>*</strong></p>
<blockquote>
<p>כּוֹכָבַי הַקְּטַנִּים, כּוֹכָבַי הַחֲבִיבִים!</p>
<p>נִיצוֹצַי הַנִּצְחִים, יַקִּירַי הַשְּׁבִיבִים –</p>
<p>בִּלְתְּכֶם מַה לִי וָמִי לִי?</p>
<p>שַׁאֲלוּ: אֶת הַכֹּל לְשַׁי לָכֶם אָבִיא,</p>
<p>רַק אַל נָא תְבַקְשׁוּ מִמֶּנִּי אֶת לְבָבִי,</p>
<p>הוּא נוֹצָר בִּשְׁבִילִי, בִּשְׁבִילִי…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/45558">https://benyehuda.org/read/45558</a></div></body>