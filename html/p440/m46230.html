<h1>עָבַר חַגִּי</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>עֲלֵי צְרִיחִי נֶשֶׁר רַד ­–</p>
<p>עָמַד, צָרַח שָׁם תַּמְרוּרִים,</p>
<p>פָּרַשׂ כְּנָפָיו, עָף לָעַד ­–</p>
<p>לֹא עוֹד יָשׁוּב תּוֹר הַנְּעוּרִים!</p>
</blockquote>
<blockquote>
<p>לָמָּה תִבְכִּי, יַלְדַּת חֵן?</p>
<p>תָּשְׁבְּרִי עַל שֶׁבֶר זָרִים,</p>
<p>כּוֹכָב נָפָל ­– דָּבָר אֵין…</p>
<p>הַרְבֵּה יִפְּלוּ עוֹד מִמָּרוֹם!</p>
</blockquote>
<blockquote>
<p>שֶׁמֶשׁ זָרַח לִי בַלֵיל:</p>
<p>הוּא הַחֲלוֹם שֶׁרִחַם אוֹתִי;</p>
<p>זָרַח, אָרַח לִי בַצֵּל ­–</p>
<p>פֶּתַע־פִּתְאֹם הֱקִיצוֹתִי…</p>
</blockquote>
<blockquote>
<p>הֱקִיצוֹתִי, אוֹי לִי, שׁוּב ­–</p>
<p>פַּאֲתֵי מִזְרָח שׁוּב מַחֲוִירוֹת;</p>
<p>זְמִירִי חָבוּשׁ בְּתוֹךְ הַכְּלוּב,</p>
<p>יַחַד אִתִּי מַנְעִים זְמִירוֹת…</p>
</blockquote>
<blockquote>
<p>אֶת פְּנֵי שָׁמַי כִּסָּה עָב,</p>
<p>מִן הַבֹּקֶר דּולֵף גַּגִּי;</p>
<p>יוֹרֵד, טוֹרֵד גֶּשֶׁם סְתָו ­–</p>
<p>עָבַר חַגִּי, עָבַר חַגִּי…</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46230">https://benyehuda.org/read/46230</a></div></body>