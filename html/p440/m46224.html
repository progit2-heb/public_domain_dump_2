<h1>בַּעֲרֹב הַיּוֹם</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>תְּנִי לִפְנֵי לֶכְתֵּךְ, יָדֵךְ לִי ­–</p>
<p>וְאֶלְחָצֶנָה,</p>
<p>כֹּה עָצֵב אָנִי…</p>
<p>שָׁאַלְתִּי הַיּוֹם אֶת לִבִּי:</p>
<p>לָמָּה תִבְכֶּה בִי?</p>
<p>וְלֹא עָנָנִי…</p>
</blockquote>
<blockquote>
<p>הַבִּיטִי בְאֵשׁ הַמַּעֲרָב:</p>
<p>עוֹד רֶגַע קָט וְהִתְפּוֹצְצוּ הַשְּׁחָקִים,</p>
<p>מִצַּעֲרוֹ שֶׁל הַשֶּׁמֶשׁ;</p>
<p>אִלֵּם עוֹמֵד הוּא עַל סַף הַמַּעֲרָב ­–</p>
<p>רַק הַצַּעַר תּוֹסֵס</p>
<p>בַּחֲזֵה־עֲנָקִים…</p>
</blockquote>
<blockquote>
<p>רְאִי נָא, רְאִי, חֲמוּדָה ­–</p>
<p>אֵשׁ הַמַּעֲרָב הוֹלְכָה וְעוֹמֶמֶת.</p>
<p>וְלֹא הִתְפּוֹצְצוּ שָׁמָיִם!…</p>
<p>שָׁקַע כְּבָר שִׁמְשֵׁנוּ עִם עִצְּבוֹנוֹ,</p>
<p>עִם תּוּגָתוֹ הָאִלֶּמֶת.</p>
</blockquote>
<blockquote>
<p>תְּנִי, לִפְנֵי לֶכְתֵּךְ, יָדֵךְ לִי ­–</p>
<p>כִּי תָקוּמִי מָחָר וּבָאת אֶל נָוִי ­–</p>
<p>מִי יוֹדֵעַ אִם עוֹד יִדְפֹּק לָךְ לְבָבִי?</p>
<p>מִי יוֹדֵעַ אִם הַשֶּׁמֶשׁ יוֹפַע עוֹד בַּמִּזְרָח ­–</p>
<p>אִם עוֹד יוֹפַע וְעוֹד יִזְרָח?…</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46224">https://benyehuda.org/read/46224</a></div></body>