<h1>הִשְׁבַּעְתִּים בְּמַאֲמָר חָרֵד</h1>
היינריך היינה / יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הִשְׁבַּעְתִּים בְּמַאֲמָר חָרֵד –</p>
<p>הוֹפִיעוּ הַמֵּתִים בַּצֵּל;</p>
<p>וְעַתָּה לֹא יֹאבוּ הִפָּרֵד</p>
<p>וּשְׁקֹעַ בְּחֶשְׁכַת הַלֵּיל.</p>
</blockquote>
<blockquote>
<p>שָׁכַחְתִּי הַמַּאֲמָר הַפֶּלִאי</p>
<p>בְפַחְדִּי שָׁכַחְתִּי הַכֹּל;</p>
<p>הָרוּחוֹת בִּי מוֹשְׁכִים בַּשֶּׁלִי</p>
<p>אַחֲרֵיהֶם לִמְעוֹנוֹת שְׁאֹל.</p>
</blockquote>
<blockquote>
<p>שְׁעוּ מִנִּי, רוּחוֹת הַמָּגוֹר!</p>
<p>הַנִּיחוּ לִי, יַלְדֵי הַשְּׁחוֹר!</p>
<p>מָה רַבָּה הַשִּׂמְחָה עוֹד תָּגוּר</p>
<p>עַל אֶרֶץ הַרוֹחֲצָה בָאוֹר.</p>
</blockquote>
<blockquote>
<p>מַאֲוַיִּים לִי, גְּדָל מַאֲוַיַּי</p>
<p>לְפֶרַח כֹּה נִפְלָא וָרַךְ</p>
<p>וְכֹה רַעֲנָן, מַה־בֶּצַע בְּחַיַּי</p>
<p>אִם לִבִּי לְפִרְחִי לֹא יַךְ?</p>
</blockquote>
<blockquote>
<p>אַךְ פַּעַם בְּטֶרֶם אֵאָסֶף</p>
<p>חָפַצְתִּי לְאַמְּצוֹ לַלֵּב,</p>
<p>וְנַשֵּׁק מִלְּחָיָיו וּשְׁפָתָיו</p>
<p>רַק פַּעַם אֶת מֶתֶק הַכְּאֵב.</p>
</blockquote>
<blockquote>
<p>רַק פַּעַם מִפִּיהָ הַנָּאוֶה</p>
<p>לִשְׁמֹעַ הַדָּבָר הַטּוֹב, –</p>
<p>וַאֲלֵיכֶם, הָרוּחוֹת אָלָּוֶה</p>
<p>בְּדֶרֶךְ הַלֵּיל ללֹא סוֹף.</p>
</blockquote>
<blockquote>
<p>אֹזֶן הָרוּחוֹת הִקְשִׁיבָה,</p>
<p>הֵנִיעוּ בְרֹאשָם לִי דֹם.</p>
<p>וָאָבֹא אֵלַיִךְ, חֲבִיבָה;</p>
<p>הֲתֹאהֲבִי אוֹתִי כַיּוֹם?</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/23155">https://benyehuda.org/read/23155</a></div></body>