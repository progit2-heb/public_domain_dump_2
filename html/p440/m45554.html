<h1>[ועף החלום, החלום הטוב ]</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>וְעָף הַחֲלוֹם, הַחֲלוֹם הַטּוֹב,</p>
<p>עִם בּוֹא הַשֶּׁמֶשׁ עָף,</p>
<p>כְּקֶרֶן אוֹר מִכֶּלֶא צָר,</p>
<p>וְהוּא עוֹד טֶרֶם שָׁב.</p>
</blockquote>
<blockquote>
<p>בַּמִּזְרָח־שָׁם אֲחַכֶּה לוֹ,</p>
<p>שָׁם, מֵחֵיק הַתְּהוֹם,</p>
<p>יִזְרַח אוֹר הַשֶּׁמֶש לִי,</p>
<p>יַחְזֹר גַּם הַחֲלוֹם.</p>
</blockquote>
<blockquote>
<p>בַּמִּזְרָח־שָׁם אֲחַכֶּה לוֹ –</p>
<p>עִם שַׁחַר אֲנִי קָם:</p>
<p>הַשֶּׁמֶשׁ עוֹלֶה וְרַק הַחֲלוֹם</p>
<p>לֹא יִצְמַח עוֹד מִשָּׁם.</p>
</blockquote>
<blockquote>
<p>כָּל יוֹם וָיוֹם, עִם הָנֵץ יוֹם,</p>
<p>אֲחַכֶּה לוֹ לַשָּׁוְא:</p>
<p>הַשֶּׁמֶשׁ בָּא, מוֹפִיעַ שׁוּב</p>
<p>וַחֲלוֹמִי טֶרֶם שָׁב…</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/45554">https://benyehuda.org/read/45554</a></div></body>