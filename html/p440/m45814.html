<h1>הַזְכָּרָה</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לִפְנֵי כַמָּה קֵיצִים וְכַמָּה חֲרָפִים</p>
<p>יָדַעְתִּי נַעֲרָה עִם פָּנִים נוּגִים וְיָפִים.</p>
</blockquote>
<blockquote>
<p>בְּכָל עֶרֶב חִכְּתָה לִי בְחֶדְרָהּ בָּעֲלִיָּה;</p>
<p>אֲנִי הָיִיתִי בָא עִם סִפְרֵי קְרִיאָה,</p>
</blockquote>
<blockquote>
<p>וּבְבוֹאִי – וְאוּלָם מֵתָה כְבָר הָעַלְמָה –</p>
<p>אַךְ כְּחַי, כְּחַי עוֹד אֶרְאֶה צַלְמָהּ:</p>
</blockquote>
<blockquote>
<p>שַׂעֲרוֹת עַרְמוֹן הָיוּ לָהּ עַל רֹאשָׁהּ</p>
<p>עֵינַיִם שׁוֹאֲלוֹת וּמֶבָּט עָצֵב וְנוֹשָׁה…</p>
</blockquote>
<blockquote>
<p>וָאֹהַב לְהַבִּיט אֶל עֵינֶיהָ יָשָׁר</p>
<p>וּלְהַרְהֵר אֶת הִרְהוּרִי הַצָּנוּעַ וְהַכָּשֵׁר.</p>
</blockquote>
<blockquote>
<p>וָאֹהַב מְאֹד לִשְׁמֹעַ רָזֵי קוֹלָהּ –</p>
<p>הִיא הָיְתָה נַעֲרָה חִוְרָה וְחוֹלָה.</p>
</blockquote>
<blockquote>
<p>בְּעֶרֶב אֶחָד וַאֲנִי בָא לְבֵיתָהּ,</p>
<p>וְעִמִּי סִפְרִי – וָאַשְׁאִיר אוֹתוֹ בַּחֲדַר הַמֵּתָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/45814">https://benyehuda.org/read/45814</a></div></body>