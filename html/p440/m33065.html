<h1>[החמה שעלתה במזרח]</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הַחַמָּה שֶׁעָלְתָה בַמִּזְרָח, הַחַמָּה מִמְּרוֹמִים —</p>
<p>    נָטְעָה בְלִבִּי שְׂשׂוֹנָהּ,</p>
<p>    אֶת צַחֲקָהּ הָרַךְ וְאֶת אוֹנָהּ,</p>
<p>        זָרְקָה לִי חִשְׁקָהּ הֶעָז:</p>
<p>    וּבְפִנַּת נִשְׁמָתִי,</p>
<p>    חֲלוֹמָהּ נָשָׂאתִי,</p>
<p>        חֲלוֹם טוֹב שֶׁל פָּז…</p>
</blockquote>
<blockquote>
<p>וְהַלַּיְלָה הַקּוֹדֵר, הַלַּיְלָה הַנּוֹרָא, הַשּׁוֹמֵם —</p>
<p>    כָּבָה וַיִּבְלַע אֶת יוֹמִי,</p>
<p>    נִתֵּק אֶת קוּרֵי חֲלוֹמִי,</p>
<p>        שָׁלַל אֶת צַחֲקִי, צְחֹק אוֹר;</p>
<p>    וְהַלֵּב נִשְׁאָר אָבֵל,</p>
<p>    קוֹדֵר וְאָפֵל</p>
<p>        בֵּין צִלְלֵי שְׁחוֹר…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/33065">https://benyehuda.org/read/33065</a></div></body>