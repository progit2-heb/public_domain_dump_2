<h1>לְנֵ"ס</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>מִי מִלֵּל לָנוּ, הָהּ, עַל גַּל עֲפָרְךָ הַתָּחוּחַ</p>
<p>נַעֲמֹד הַיּוֹם, יְתוֹמֵי־עוֹלָם, דְּווּיִים וּמַחֲרִישִׁים,</p>
<p>גַּם אַתָּה, נֵ"ס, גַּם אַתָּה עֲזַבְתָּנוּ, אִישׁ הָרוּחַ,</p>
<p>חָסַרְנוּ הָהּ, גַּם אוֹתְךָ, גַּם אוֹתְךָ אִישׁ הָאִישִׁים!</p>
</blockquote>
<blockquote>
<p>הוֹי נֵס, נִסֵּנוּ, אֵיכָה, נֵס, נָפַלְתָּ מִנִּי יָד?</p>
<p>לֹא נֵבְךְּ לְשַׂר כִּי יִפֹּל וּלְמֶלֶךְ יָשַׁב עֲלֵי כֵס —</p>
<p>הַמְּלָכִים שְׁרֹק לָהֶם וְיָבוֹאוּ, יָבוֹאוּ מִכָּל צַד…</p>
<p>אַך נֵס, הוּא, אִם מִמְּרוֹמָיו יִצְנַח, לֹא עוֹד יוּרַם נֵס!</p>
</blockquote>
<blockquote>
<p>לֹא עוֹד יִתְנוֹסֵס נֵס, לֹא עוֹד יְרַחֵף שַׁאֲנָן</p>
<p>עַל שִׁמֲמוֹת הַגּוֹלָה וְעַל מַחֲנֵנוּ הַנָּגוּעַ —</p>
<p>לֹא יְדוֹבֵב עוֹד, לֹא יַשִּׁיב חַיִּים וְטַל לֹא יַזִּיל רַעֲנָן,</p>
<p>הִתְרַחֵשׁ לָנוּ <strong>נֵס</strong>, אַךְ <strong>נִסִּים</strong> לֹא יִתְרַחֲשׁוּ, כַיָּדוּעַ…</p>
</blockquote>
<blockquote>
<p>לֹא שֶׁמֶשׁ מִגָּבֹהַּ וּמִמֶּרְחַקִּים בָּא, לֹא עַמּוּד אֵשׁ,</p>
<p>שְׂכִיר לַיְלָה…מִתּוֹכֵנוּ אוֹר עָלִיתָ, דֳכִי מִיָּם</p>
<p>בָּקַעְתָּ, תַּעַנְדֵנוּ צִבְעֵי קֶשֶׁת וְרִקְמוֹת שֵׁשׁ…</p>
<p>הוֹי, אִישׁ הָאִישִׁים, נֵס מֵעַל לְרֹאשׁ וְאַחַד מִן הָעָם!</p>
</blockquote>
<blockquote>
<p>הָעָם, אֲשֶׁר בְּתוֹכוֹ תֵשֵׁב, תִּפְעַל, רֵישׁ־גָלוּתָא,</p>
<p>תְּבַשְּׂרוֹ בֹּקֶר וְיוֹם שֶׁמֶשׁ, תִּזְרַח לוֹ בִצְפִירָה —</p>
<p>בְּאַקְדָמוּת וּבְנֶחָמוֹת מִלִּין, בְּשָׁרָיוּת שׁוּתָא,</p>
<p>תְּשׁוֹבְבוֹ בְמִלְתָא דִבְדִיחוּתָא, בְּמַכְלוּלֵי שִׁירָה.</p>
</blockquote>
<blockquote>
<p>הוֹי שָׁר וְשַׂר בְּיִשְׂרָאֵל! עוֹד טֶרֶם אֵדַע מִי</p>
<p>בְךָ גָּדַל מִשְּׁנֵי אֵלֶּה… הַמְּשׁוֹרֵר אוֹ הַשָּׂר?</p>
<p>רַק אַחַת אֵדַע: יַחַד שְׁנֵיהֶם גָּדְלוּ בְךָ, וְכִי</p>
<p>אֶת אָבְדַּן שְׁנֵיהֶם יִסְפֹּד עָם וִיבַכֶּה אוֹתָם מָר.</p>
</blockquote>
<blockquote>
<p>רְאִיתוֹ בְסִבְלוֹתָיו כְּמשֶׁה אִישׁ הָאֱלֹהִים, וּכְמשֶׁה</p>
<p>עִם נַעֲנִים נִתְעַנֵיתָ, שַׁחוֹתָ, הָהּ, עִם שְׁחוֹחִים;</p>
<p>אַךְ משֶׁה הֵבִיא אֶת הָעָם עַד קְצֵה אַרְצוֹ קְדוֹשָׁה,</p>
<p>וְאַתָּה — אַלְלַי לָנוּ, זְנַחְתָּנוּ בְמִדְבָּר נְבוֹכִים…</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46182">https://benyehuda.org/read/46182</a></div></body>