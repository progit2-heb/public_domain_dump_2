<h1>צָלַלְתִי דֹם בִּזְרוֹעוֹת שְׁנָת</h1>
היינריך היינה / יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>צָלַלְתִי דֹם בִּזְרוֹעוֹת שְׁנָת,</p>
<p>וָאֶשְׁכַּח עֲמַל יוֹם;</p>
<p>וַתּוֹפַע דְּמוּת אֵלַי נִפְלָאת</p>
<p>כְּחֶזְיוֹן הַחֲלוֹם.</p>
</blockquote>
<blockquote>
<p>כְּשַׁיִשׁ חִוְרָה וּכְמוֹ שֵׁן</p>
<p>וּכְסוֹד תַּעֲלוּמָה קַל;</p>
<p>בְּעֵינָה תִּרְעַד פְּנִינַת חֵן,</p>
<p>יִתְנוֹסֵס שְׂעָרָהּ גַּל.</p>
</blockquote>
<blockquote>
<p>חֶרֶשׁ תֵּט עָלַי, אַט־אַט</p>
<p>הַבַּת לָהּ לִבְנַת שֵׁשׁ,</p>
<p>וְאַט־אַט תִּשְׁכַּב לָה בְּצַד</p>
<p>לְבָבִי יִלְהַט כְּאֵשׁ.</p>
</blockquote>
<blockquote>
<p>מַה־יַּךְ, מַה־יִּרְעַד לִבִּי רַךְ</p>
<p>וּבְחֻבִּי צַר לִי, צָר;</p>
<p>וַחֲזֵה הַיָּפָה – הוּא לֹא יַךְ</p>
<p>וּכְמוֹ הַקֶּרַח קָר.</p>
</blockquote>
<blockquote>
<p>"לֹא יַךְ, לֹא יִרְעַד לִבִּי בִי,</p>
<p>וְכֻלּוֹ קַר כַּכְּפוֹר;</p>
<p>אַךְ חֵשֶׁק אַהֲבָה נוֹדַע לִי,</p>
<p>וְכֹחָהּ לְאֵין חֲקֹר.</p>
</blockquote>
<blockquote>
<p>לֹא יִפְרַח אֹדֶם עֲלֵי פִי</p>
<p>וְדָם בִּי לֹא יְפַךְ;</p>
<p>אַךְ אָנָּא אַל תְּסָרֶב לִי,</p>
<p>אָנֹכִי טוֹבָה לךְ".</p>
</blockquote>
<blockquote>
<p>וּפֶרֶא עַד לִכְאֵב בְּאוֹן</p>
<p>חִבְּקַתְנִי בַת־הַחֵן,</p>
<p>אַךְ קָרָא גֶבֶר – נֶעֶלְמָה דֹם</p>
<p>הַבַּת לָהּ לִבְנַת־שֵׁן.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/23154">https://benyehuda.org/read/23154</a></div></body>