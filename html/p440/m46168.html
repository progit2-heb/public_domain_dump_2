<h1>רוּחוֹת בֹּקֶר</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>בַּחֶדֶר רָחַשׁ מַשֶּׁהוּ. —</p>
<p><strong>הָעֶלֶם</strong> פָּקַח עָיִן:</p>
<p>הַחֶדֶר מָלֵא, מָלֵא הוּא —</p>
<p>הוּא מָלֵא וְאִישׁ אָיִן.</p>
</blockquote>
<blockquote>
<p>מָלֵא הוּא וּכְאֶחָד רֵיק —</p>
<p>בּוֹ עוֹלָם רוֹחֵשׁ נֶעְלָם;</p>
<p>הָעֶלֶם צוֹפֶה, צוֹפֶה בוֹ</p>
<p>וְרָחַב לֵב הָעֶלֶם.</p>
</blockquote>
<blockquote>
<p>בּוֹ רָחֲשׁוּ רִבּוֹא קַרְנֵי אוֹר,</p>
<p>וּכְרוּבִים בִּלְתִּי נִרְאִים</p>
<p>רִחֲפוּ בוֹ עַד לְאֵין סְפוֹר</p>
<p>וּשְׁאוֹן הֲמוֹן צַפְרִירִים.</p>
</blockquote>
<blockquote>
<p>בַּחֲלַל הַחֶדֶר רוֹכְבִים הֵם</p>
<p>עַל גַּבֵּי אַבְקוֹת זָהָב;</p>
<p>עַם פַּרְפָּרִים, קַלֵי גַף</p>
<p>טוֹבְלִים בְּתוֹךְ לָהַב…</p>
</blockquote>
<blockquote>
<p>וַיְשַׂחֶק אִתָּם רֶגַע קַל,</p>
<p>הִתְעָרֵב בֵּין עֲדָתָם —</p>
<p>הָיָה רְסִיס עִם רְסִיסֵי טַל,</p>
<p>קַו־אוֹר בֵּין אוֹרוֹת כָּתֶם.</p>
</blockquote>
<blockquote>
<p>הַחַי הֶעָצוּר פֹּה וְהָאֵשׁ —</p>
<p>עוֹד מְעַט — וּבָאָה עִתָּם,</p>
<p>גַּם הָעֶלֶם אֵינוֹ יֵשׁ,</p>
<p>הוּא יֵלֵךְ, יִמּוֹג אִתָּם.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/46168">https://benyehuda.org/read/46168</a></div></body>