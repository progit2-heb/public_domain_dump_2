<h1>עָמוֹס ח'</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הִנֵּה יָמִים בָּאִים, נְאוּם אֲדוֹנָי אֱלֹהִים,</p>
<p>יָמִים גְדוֹלִים מְאֹד בָּאִים עַל אֶרֶץ וּמְתִים,</p>
</blockquote>
<blockquote>
<p>וְהִשְׁלַחְתִּי רָעָב בָּאָרֶץ, תַּחַת כָּל הַשָּׁמַיִם,</p>
<p>לֹא רָעָב לַלֶּחֶם וְלֹא צָמָא לַמָּיִם;</p>
</blockquote>
<blockquote>
<p>וְהִשְׁלַחְתִּי רָעָב בָּכֶם, רָעָב, אוֹי רָעָב —</p>
<p>לֹא רָעָב לַכֶּסֶף, וְלֹא צָמָא לַזָּהָב,</p>
</blockquote>
<blockquote>
<p>רָעָב לֹא הָיָה כָמוֹהוּ, וְלֹא יְדָעוֹ כָּל חָי,</p>
<p>רָעָב וְצָמָא לִשְׁמוֹעַ אֶת דְּבַר אֲדוֹנָי.</p>
</blockquote>
<blockquote>
<p>וְנָעוּ מִיָּם וְעַד יָם מְזֵי רָעָב וְצָמָא,</p>
<p>יְבַקְּשׁוּ אֶת דְּבַר אֲדוֹנָי עַל פְּנֵי הָאֲדָמָה,</p>
</blockquote>
<blockquote>
<p>מִצָּפוֹן וְעַד מִזְרָח יְשׁוֹטְטוּ, גַּם פֹּה וְגַם שָׁם,</p>
<p>יְשׁוֹטְטוּ דְווּיִים וּסְחוּפִים וּמִיָּם וְעַד יָם…</p>
</blockquote>
<blockquote>
<p>וְנָעוּ עֲיֵפִים וִיגֵעִים, וְנָדוּ וְנָעוּ</p>
<p>לְבַקֵּשׁ אֶת דְּבַר ה' וְלֹא יִמְצָאוּ…</p>
</blockquote>
<blockquote>
<p>וְהָיָה הַיּוֹם הַהוּא, יוֹם רוּחַ זִלְעָפוֹת —</p>
<p>בַּיּוֹם הַהוּא תִתְעַלַּפְנָה הַבְּתוּלוֹת הַיָּפוֹת,</p>
</blockquote>
<blockquote>
<p>וְגַם הַבַּחוּרִים בַּצָּמָא, בַּצָּמָא יִגְוָעוּ —</p>
<p>וּדְבַר ה' אֱלֹהִים, אֶת דְּבַר אֲדוֹנָי לֹא יִמְצָאוּ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/39983">https://benyehuda.org/read/39983</a></div></body>