<h1>חַג הַיָּעַר</h1>
יצחק קצנלסון
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בַּלַּיְלָה עוֹד עָגַם הַיַּעַר הַשָּׂב</p>
<p>תַּחַת כְּסוּת־שִׁלְגּוֹ הָרָב.</p>
</blockquote>
<blockquote>
<p>וַיִּשְׁרֶה הַמָּוֶת בִּשְׁבִילָיו עַל צְמָחָיו —</p>
<p>וְרוּחַ לֹא בָא, וְלֹא רָחָף…</p>
</blockquote>
<blockquote>
<p>וְהַדְּמָמָה כְּבָר קָפְאָה בְּתוֹכוֹ, וְחָוְרָה —</p>
<p>וּבְשׂוֹרָה לֹא בָאָה, לֹא עָבְרָה…</p>
</blockquote>
<blockquote>
<p>עַל עַנְפֵי עֵץ אֶחָד יָשַׁב שֵׁד שָׁחוֹר</p>
<p>וְקָרָא אוֹתִיּוֹת לְאָחוֹר…</p>
</blockquote>
<blockquote>
<p><strong>הַשּׁוֹמֵר</strong> הַבּוֹדֵד, הוּא חָל עַל מִשְׁמַרְתּוֹ,</p>
<p>וְהִתְקַפֵּל בְּצַוְארוֹן אַדַּרְתּוֹ…</p>
</blockquote>
<blockquote>
<p>מֵחֶבְיוֹן הַיַּעַר עָף עוֹרֵב וְצָרַח,</p>
<p>נִפְנֵף בִּכְנָפָיו וּפָרַח.</p>
</blockquote>
<blockquote>
<p>וּלְשֵׁמַע הֶחָזוּת הַקָּשָׁה — הָאֵלוֹת</p>
<p>הֵנִיעוּ בְרֹאשָׁן־אֲבֵלוֹת.</p>
</blockquote>
<p><strong>*</strong></p>
<blockquote>
<p>לַבֹּקֶר — וּבָא רוּחַ קָלִיל הַיַּעְרָה —</p>
<p>וְלָחַשׁ בַּחֲשָׁאִי: הִתְנַעְרָה!</p>
</blockquote>
<blockquote>
<p>מֵעֵץ אֶל עֵץ דָּאָה, מֵעֵץ אֶל עֵץ מִהֵר,</p>
<p>וְשִׁלְגֵי הַכְּפוֹר מִנְהֶם נִעֵר!</p>
</blockquote>
<blockquote>
<p>וּבְנַעֲרוֹ הַפְּתוֹתוֹת מִזְמוֹרָה לִזְמוֹרָה,</p>
<p>לָחַשׁ עֲלֵיהֶן הַבְּשׂוֹרָה;</p>
</blockquote>
<blockquote>
<p>וְהִתְנַעֲרָה כָל דָּלִיָּה הַקְּפוּאָה זֶה כַּמָּה,</p>
<p>מֵהֶבֶל הַפֶּה שֶׁהֱחַמָּהּ…</p>
</blockquote>
<blockquote>
<p>הִזְדַּעְזְעוּ הַשְּׁלָדִים וְהֶמְיָה קָלִילָה</p>
<p>עָבְרָה כְּלַחַשׁ שֶׁל תְּפִלָּה.</p>
</blockquote>
<blockquote>
<p>בַּמִּזְרָח הַחֲוַרְוָר הַשֶּׁמֶשׁ הֵקִיצָה,</p>
<p>צוֹנֶנֶת וּוְרֻדָּה הֵצִיצָה.</p>
</blockquote>
<blockquote>
<p>וּשְׁלַל זַהֲרוּרִים כֹּה פְזִיזִים וּקְרִירִים</p>
<p>הִשְׁתַּפְּכוּ מֵרָאשֵׁי אָמִירִים.</p>
</blockquote>
<blockquote>
<p>עַל כָּל עָנָף רָצוּץ וְדָלִיָּה נִדָּחָה,</p>
<p>מַתְּנַת הַשֶּׁמֶשׁ זָרָחָה.</p>
</blockquote>
<blockquote>
<p>מֵעֵץ אֶל עֵץ פָּסְחוּ רְסִיסֵי הָאוֹרָה,</p>
<p>פָּסְחוּ מִזְמוֹרָה לִזְמוֹרָה.</p>
</blockquote>
<blockquote>
<p>וּשְׁתֵּי קַרְנֵי־אוֹר צָנְחוּ אַרְצָה־וּזְהָבָן</p>
<p>נִנְעַץ בַּשֶּׁלֶג הַלָּבָן.</p>
</blockquote>
<blockquote>
<p>וְצָחַק הַשֶּׁלֶג וְצָחַק וּפָג —</p>
<p>נָח עָלָיו זֹהַר הֶחָג.</p>
</blockquote>
<blockquote>
<p>וְהָעֶלֶם הַמְּשׁוֹרֵר הוּא בָא מִן הָעִיר,</p>
<p>וְנִכְנַס הַיַּעְרָה בְּשִׁיר.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/33069">https://benyehuda.org/read/33069</a></div></body>