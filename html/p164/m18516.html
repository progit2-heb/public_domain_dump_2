<h1>הקדמה ל'פרקי וולוז'ין'</h1>
מיכה יוסף ברדיצ'בסקי
<body align="right" dir="rtl"><div align="right" dir="rtl"><!DOCTYPE html>
<body>
<p>שנת תרמ“ח (1888). מחבר צעיר, מיכה יוסף ברדיצ’בסקי, בנו של רב, בן עשרים
ושלוש, מופיע בבת אחת בכתבי־העת המרכזיים של ההשכלה, גם בבטאונים תורניים,
ואפילו בקובץ שנתי שבעריכתו הוא – ומעורר הדים מהדים שונים. בין הפירסומים
האלה בולטים שני חיבורים מקיפים יותר, מוסבים על הישיבה המהוללת “עץ חיים”
(בעיירה וולוז’ין בארץ ליטא) שמתלמידיה היה: “עולם האצילות” (ב“הכרם”,
עריכת אלעזר אטלס, וארשה) ו”צרור מכתבים מאת בר־בי־רב" (בכמה המשכים במדור
הפיליטון של “המליץ” בפטרבורג, בעריכתו של יל"ג).</p>
<p>שני החיבורים הנדירים האלה, שמאז הדפסתם עברו מאה שנה כמעט, מתפרסמים בזאת
מחדש. עדותם כפולה: תמונה אותנטית של המשטר, דרכי הלימוד וטיפוסי הלומדים
באחד ממבצרי הרבנות של התקופה ההיא, יחד עם זאת – דיוקן ראשיתו של סופר
עברי קלאסי, שיצירתו עתידה היתה, במאמר ובמחקר, בסיפור ובאגדה, לחבוק
זרועות היהדות כולה.</p>
<p>בתור נספח מצורפים שני קטעים ממאמרו הראשון של מי"ב – “תולדות ישיבת עץ
חיים” (“האסיף”, בעריכת נחום סוקולוב, כרך ג, וארשה תרמ"ז) – כעין ניסוח
ראשון, ענייני, של הסידורים ואופן ההוראה בישיבה (המאמר עצמו רובו־ככולו
הוא היסטורי וביוגראפי).</p>
<p>הטכסטים נמסרים ככתבם וככתיבם (לרבות סטיות דקדוקיות), על הרמזים התלמודיים
המרובים, הארמאיזמים וראשי־התיבות שלהם, ללא מבואות והסברים, השמורים
להוצאה מבוקרת של כלל יצירת מי“ב שמלפני “שינוי ערכין”; כאן אין הכוונה אלא
לאפשר לקורא המצוי אצל כתבי מי”ב את הגישה מחדש אל חומר יקר, שהיה
ליקר־המציאות.</p>
<p>*</p>
<p>תודתי למר רפאל וייזר ממחלקת כתבי־היד בבית הספרים הלאומי בירושלים, על
המצאת תעתיקי מקורות, ולמר אבנר הולצמן על עזרתו בהתקנת הספר לדפוס; למר
אבנר שלֵו, מנהל האגף לתרבות ולאמנות במשרד החינוך והתרבות, ולד"ר אביגדור
שחן, האחראי לנושא הספרות, שאיפשרו הוצאת הספר; למר חיים נחומי, בעל “רשפים”, שהוציאו לאוֹר.</p>
<blockquote>
</blockquote>
<p>חולון, תמוז תשמ"ד</p>
<p>ע.ב.ג.<a class="footnote" href="#fn:1" id="fnref:1" title="see footnote"><sup>1</sup></a></p>
<blockquote>
</blockquote>
<h2>ציונים ביבליוגראפיים</h2>
<p><strong>המקורות</strong></p>
<ol>
<li>
<p>“תולדות ישיבת ‘עץ חיים’”, <strong>האסיף</strong> (וארשה), ג, תרמ"ז, עמ' 231–241. [חתום“: מיכה יוסף בהרב רמ”א בארדיטשעווסקי].</p>
</li>
<li>
<p>“עולם האצילות: השקפה על ישיבת וולוז’ין”, <strong>הכרם</strong> (וארשה), א, תרמ"ח, עמ' 63–77. [חתום: יב"ם].</p>
</li>
<li>
<p>“צרור מכתבים מאת בר-בי־רב”, <strong>המליץ</strong> (פטרבורג), כח, תרמ"ח, גל' יב, יט, ל, נג, נו, נט. [חתום: נמסר ע"י * * *].</p>
</li>
</ol>
<p><strong>בשולי המקורות</strong></p>
<ol>
<li>
<p>אטלס, אלעזר. “עולם ברור”, <strong>הכרם</strong> (וארשה), תרמ"ח, עמ' 77–82.</p>
</li>
<li>
<p>בערדיטשאווסקי, מיכה יוסף. “תשובה ל’הכורם'”, <strong>המליץ</strong> (פטרבורג), כח, תרמ"ח, גל' יז.</p>
</li>
<li>
<p>גורדון, י“ל. “מחי קבל”, <strong>המליץ</strong> (פטרבורג), כח, תרמ”ח, גל' יא.</p>
</li>
</ol>
<p><strong>על וולוז’ין ומי"ב (מבחר)</strong></p>
<ol>
<li>
<p>אלמגור, דן ופישמן, שמואל. “על מי”ב בישיבת וולוז’ין" [מפתח], <strong>נחלת מ"יב</strong>. תל־אביב תשמ"ב, עמ' 123.</p>
</li>
<li>
<p>גוברין, נורית. “התפתחות הביקורת על יצירתו הסיפורית של מי”ב“, <strong>מעגלים</strong>, רמת־גן תשל”ה, עמ' 13–14.</p>
</li>
<li>
<p>לאוני, אליעזר (עורך). <strong>וולוזי’ן: ספרה של עיר</strong>, תל־אביב תש"ל, עמ' 166.</p>
</li>
<li>
<p>מירון, דן. “ראשיתו של ברדיצ’בסקי המספר”, <strong>כיוון אורות</strong>, ירושלים ותל־אביב תש"ם. עמ' 17–35. [תשכ"ד].</p>
</li>
<li>
<p>מירסקי, שמואל ק. “ישיבת וולוזי’ן”, <strong>מוסדות תורה באירופה בבנינם ובחורבנם</strong> (בעריכתו), ניו־יורק תשט"ז, עמ' 1–86.</p>
</li>
<li>
<p>פישמן, זכריה. “מי”ב: ביוגרפיה וביבליוגרפיה“, <strong>הישוב</strong> (תל־אביב), א, תרפ”ה, גל' א, ו, ח, טו.</p>
</li>
<li>
<p>פרנס, אברהם. “‘המתמיד’ של ביאליק ומי”ב לפני ‘שינוי ערכין’“, <strong>מבין למערכות</strong>, תל־אביב תשי”א, עמ' 9–34. [תרצ"ז].</p>
</li>
<li>
<p>צינוביץ, משה. <strong>“עץ חיים” – תולדות ישיבת וולוז’ין, מוריה, חייה תלמידיה ותורתה</strong> (ספר ראשון מן הסידרה: ישיבות ליטא), תל־אביב תשל"ב, עמ' 320.</p>
</li>
<li>
<p>קשת, ישורון. “בישיבת וולוז’ין”, <strong>מי"ב – חייו ופעלו</strong>, ירושלים תשי"ח, עמ' 53–56.</p>
</li>
<li>
<p>ריינס, משה. “אכסניות של תורה”, <strong>אוצר הספרות</strong> (קראקא), ג, תרמ“ט–תר”ן, עמ' 5–35.</p>
</li>
</ol>
<div class="footnotes">
<hr/>
<ol>
<li id="fn:1">
<p>עמנואל בן־גריון, בנו של מיכה יוסף ברדיצ'בסקי (בִּן־גריוֹן) <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/18516">https://benyehuda.org/read/18516</a></div></body>