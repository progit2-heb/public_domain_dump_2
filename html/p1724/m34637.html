<h1>כאז</h1>
משה שווייגר
<body align="right" dir="rtl"><div align="right" dir="rtl"><!DOCTYPE html>
<body>
<h2>א</h2>
<p>לפני אילו שנים. שם. הרים ובקעות, גבעות ועמקים: “אדמה טהורה” של קיוב, עיר הצלב הפּרבוֹסלבית.</p>
<p>בקרבת העיר ליד בית חרוש של “יהודי טמא” – שוחה אפלה ועמוּקה. ובתוכה, בתוך השוּחה, גוית נער עזוּב הרוּג, נער נוצרי.</p>
<p>ו“הקהל”… קהל עדת ישראל על תורתו ואמוּנתו, על צדיקיו
ורבניו, על מוריו וחכמיו, כולם לפני כס המשפּט הוּבאוּ, מידם נדרש
הדם…</p>
<p>השופטים, שנים־עשר מספּרם, בעלים בעמם: חמילה ארוכה,
קשקט־כובע נוצץ, שער כחצי עגול גזוּז על הקדקד האדום, הצטלבוּת בקידה נוכח
איקונין קדוש: “רוּסים אמיתיים!”</p>
<p>המשפט. סניגורים, קטיגורים, גלחים ואקדמאים. מוּמחים.
פּלפּוּל, חקירה ודרישה והתנגחוּת בהלכות: על מצה שמוּרה וארבע כוסות, על
סתרי זוהר ורזי קבּלה, ועל…</p>
<p>… “על כת חסידים ל”ו נסתרים, שדם נוצרים מוּתר להם בהנאה"…</p>
<p>על אדמת קיוֹב עיר הצלב הפּרבוסלבית. שם, בארץ הקור, הסוּפוֹת והקרח, לפני אילו שנים.</p>
<blockquote>
</blockquote>
<h2>ב</h2>
<p>לפני אילו ימים. כאן. הרים וּבקעות, גבעות ועמקים: אדמת קודש של ירוּשלים עיר הבחירה.</p>
<p>לא בשוּחה אפלוּלית, כי אם בראש חוּצות מאירות קרבנות אדם מישראל לעשרות נטבּחוּ.</p>
<p>וכאז…</p>
<p>הקהל, קהל עדת ישראל, על קדשיו וּמנהגיו, על מורשיו ומנהיגיו, על חוזיו וסופריו לפני כס חקירה, על הדם הזה נדרשוּ…</p>
<p>החוקרים, מספּרם הפּעם רק “מזוּמן”. אנשים בעלי מדע,
תרבוּת והשכלה. לבוּשי מגבעות וסמוֹקינג, מגוּלחי שער ושפם, קומה זקוּפה
ומבט גא: “בּריטים אמיתיים!”</p>
<p>החקירה, סניגוריה, קטיגורים, קצינים, מושלים ושרים־מוּמחים.</p>
<p>וכאָז…</p>
<p>פּלפּוּל, חקירה וּבדיקה: על ארון קודש מפלצת, על דגל
תכלת־לבן איום וקול שופר מזעזע, על תמוּנת “מזרח”, שויתי ה' לנגדי תמיד,
חרדת עם, ועל…</p>
<p>…“על כת ציונים, בעלי מכנסים קצרים, פּורצי־גדר וּמוּסר, שדם בני ערב מוּתר להם בהנאה”.</p>
<p>על אדמת ירושלים עיר הבחירה. כאן בארץ החום, השמש והאור, לפני אי־אלה ימים…</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34637">https://benyehuda.org/read/34637</a></div></body>