<h1>נטפים</h1>
משה שווייגר
<body align="right" dir="rtl"><div align="right" dir="rtl"><!DOCTYPE html>
<body>
<p>שירים מאת מ. טמקין.</p>
<p>“נטפים”. “שירים נבחרים”. רסיסי שירה חרישית, צנועה,
שתחילתם וסופם תפילה: שיר־“תפילה” בפתיחה ושיר־“תפילה” בסיוּם. ספר
ה“נטפים”.</p>
<blockquote>
</blockquote>
<p>המשורר – חרוד יחרד לבו על בת־שירתו, בת־שירה של
“פייטן־נזיר” בעל “נימי נפש נידחת” – ובשלומה הוא מתפלל על “מולדות
הרחוקה”:</p>
<blockquote>
<p>אִם לֹא אוּכַל עוֹד הֵאָרֵג בְּרִקְמָתֵךְ</p>
<p>אֶפֹּל נָא כְּשִׁבֹּלֶת רֵיקָה וְחִוֶּרֶת</p>
<p>בְּזִיו שַׁדְמָתֵךְ הַנּוֹהֶרֶת…</p>
</blockquote>
<p>ככה תחרד תפילתו הראשונה, תפילת הפתיחה.</p>
<p>ברם, חרדת חינם היא החרדה הזאת. כי שירתו של טמקין – עם
היותה, כעדוּת המשורר עצמו, שירת “מזמר נודד אפור המדים” – יכלה בכל זאת
ל“התרקם בארג”.</p>
<p>להתרקם, עד כדי ספוג לתוכה צער “ההולכים שחוח וקורסים דום” “בתוך העיר המאובקה והנכאה”:</p>
<blockquote>
<p>רַק שָׁם עַל מִדְרָכָה, בְקֶרֶן הַמְּבוֹאִים,</p>
<p>קוֹרְסִים דֹּם כְּתֵפַיִם כְּקֻפַּת־שַׂקִּים בְּלוֹאִים.</p>
<p>אוֹתָם אֹהַב וַאֲרַחֵם עַד לִדְמָעוֹת</p>
<p>אִתָּם אֵלֵךְ שָׁחוֹש תַּחַת הַמַּשָּׂאוֹת.</p>
</blockquote>
<p>המשורר – אם אלה הם, אשר בהם בחר ללוות אותם בדרכם, דרך המכאובים והדמעות –</p>
<p>יש להצטרף בכל לב לתפילת הסיום שלו:</p>
<blockquote>
<p>מַנְגִּינוֹתַי לֹא דָבַק בָּהֶן מֵאֳשֶׁר לֹא לִי,</p>
<p>אַל נָא יָפוּצוּ כְצִפֳּרִים מָחֳרָדוֹת בֶּחָלָל הָרֵיק –</p>
</blockquote>
<p><strong>אל־נא יפוצו!</strong></p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34648">https://benyehuda.org/read/34648</a></div></body>