<h1>אחרון רצונם</h1>
משה שווייגר
<body align="right" dir="rtl"><div align="right" dir="rtl"><!DOCTYPE html>
<body>
<p>לא. ד. גורדון ולי. ח. ברנר</p>
<blockquote>
</blockquote>
<p>שם, “מעבר לגבוּלין”, על סף הכניסה ל“עולם האמת”, שוב
נזדמנו: לא הם ממש, אלא רוחם. שתי נשמות. נשמה אחת – צעירה־זקנה של ההוּא
הכפוּף תמיד תחת נטל כבד של תרמיל־הלך, המלא גרעינים מרים, גרעיני צער וסבל
יהוּדי־אנושי. והנשמה האחרת – זקנה־צעירה של האיש בעל המבט החודר, שחיפש כל
ימיו את הסוד, איך ממתיקים את ה“גרעינים” ומפיגים את מרירותם גם בשביל האני
האישי פּרטי וגם בשביל האוּמה, הכלל.</p>
<p>שתי נשמות מוּכּרות שוב נזדמנוּ מעבר לגבוּלין. שני זוּגות
עינים רוּחניות, עינים אפורות תועות ומחפשות, שוב נפגשוּ במבטן אשה מול רעוּתה.</p>
<p>– נוּ, סוף־סוף מצאנוּ את המנוּחה. מנוּחת עולמים, פה בעולם שכולו טוב.</p>
<p>– מנוּחת עולמים, עולם מלא טוב? מלים מצלצלות כמנגינה ערבה
ונעימה, אך הבט: גם כאן דרי מעלה, דרי מטה, צדיקים ועטרות, הכל הולך
ומסתובב מ“סביב לנקוּדה” אחת מסוימת – מסביב לכסא, כסא הכבוד!</p>
<p>– אבל עולם נאצל הוא ונשגב: כולם מלכים, כרוּבים, שרפים
וגלגלים, הנתוּנים בעול של עבודה לשמה, רתוּמים במרכבת השכינה ואומרים בשעת
מעשה הלל, שירה וזמרה.</p>
<p>– אבל האמירה הזאת אינה בת חורין, משועבדת לשלוש מלים, שפג
ריחן וטעמן מרוב שימוּש: קדוש, קדוש, קדוש, והמרכבה אינה נמשכת אלא נסחבת
כסבל הירוּשה והשכינה אף היא, כביכול…</p>
<p>– ורוח קלילה אי־משם נושבת כמו שם, בשדות דגניה בחודש שבט, ריחות אביב גנעדניים זולפים.</p>
<p>– גן עדן? כן, בשביל המשוכנעים והנכנעים, אבל יש גם
גיהינום – בלהבות אש מלבינים נשמות סוררות של ה“חוטאים”, השואלים מה
למעלה?</p>
<p>– מלבינים נשמות בלהבות אש? – חזרוּ בפני עצמן השפתים הרוחניות של האיש בעל הנשמה הזקנה־צעירה באנחה עמוּקה.</p>
<p>וכשהמלאך הממוּנה על הנשמות, שאל את שאלתו “מה שמכם?” שיסעוּ שתי הנשמות את דבריו:</p>
<p>– חוטאים אנחנו: תהיינה נשמותינו צרוּרות בצרור הסבל גם פה, בעולם העליון הזה. לגיהינום שלח אותנו, לגיהינום!</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34642">https://benyehuda.org/read/34642</a></div></body>