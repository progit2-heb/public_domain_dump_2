<h1>הַצִּפּוֹר הַפְּצוּעָה</h1>
ישראל דושמן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>דָּנִי וַאֲחוֹתוֹ לִילָה יָצְאוּ לְשַׂחֵק בַּגִּנָּה שֶׁעַל יַד בֵּיתָם.
וְהִנֵּה רָאֲתָה לִילָה צִפּוֹר קְטַנָּה מוּטֶלֶת תַּחַת אַחַד הָעֵצִים.</p>
<p>“דָּנִי, רְאֵה!” קָרְאָה הַיַּלְדָּה, “הִנֵּה צִפּוֹר קְטַנָּה!
אֵינֶנָּה יְכוֹלָה לָעוּף”.</p>
<p>דָּנִי נִגַּשׁ, הִתְבּוֹנֵן בַּצִּפּוֹר וְאָמַר:</p>
<p>“הִיא פְּצוּעָה, רַגְלָהּ שְׁבוּרָה, הִנֵּה דָּם!”</p>
<p>“מִי זֶה פָּצַע אוֹתָהּ?” חָקְרָה לִילָה.</p>
<p>“אֶתְמוֹל”, עָנָה דָּנִי, “רָאִיתִי פֹּה יְלָדִים קוֹלְעִים אֲבָנִים
בַּקֶּלַע לְבֵין הָעֵצִים. כַּנִּרְאֶה, פָּגְעָה אֶבֶן בְּרַגְלָהּ”.</p>
<p>“הוֹי, מִסְכֵּנָה!” קָרְאָה לִילָה, “רַק יְלָדִים חַסְרֵי לֵב יְכוֹלִים
לִפְגֹּעַ בַּצִּפֳּרִים. הֲיֵשׁ יְצוּר נֶחְמָד מִצִּפּוֹר?”</p>
<p>“אוּלַי רְעֵבָה הִיא וּצְמֵאָה”, הֵעִיר דָּנִי, “לְכִי, לִילָה,
וְהָבִיאִי קֹמֶץ גַּרְעִינִים וּמְעַט מָיִם”.</p>
<p>לִילָה מִהֲרָה לְהָבִיא גַּרְעִינִים וָמַיִם; אַךְ הַצִּפּוֹר הִבִּיטָה
בְּעֵינַיִם נוּגוֹת אֶל לִילָה וְלֹא נָגְעָה בָּאֹכֶל.</p>
<p>“דָּנִי!” אָמְרָה לִילָה, “הֲלֹא צוֹפֶה אַתָּה וְלָמַדְתָּ לְהוֹשִׁיט
עֶזְרָה רִאשׁוֹנָה, אוּלַי תּוּכַל לַחֲבֹשׁ אֶת רַגְלָהּ?”</p>
<p>“אֲנַסֶּה”, אָמַר דָּנִי וְהָלַךְ לְהָבִיא אֶת תִּיק הָרְפוּאוֹת
שֶׁלּוֹ.</p>
<p>לִילָה כָּרְעָה עַל בִּרְכֶּיהָ לִפְנֵי הַצִּפּוֹר וְשִׁדְּלָה אוֹתָהּ
בִּדְבָרִים:</p>
<p>“אַל תִּירְאִי, צִפּוֹר מִסְכֵּנָה. דָּנִי יַחֲבֹשׁ אֶת רַגְלֵךְ
וְתוּכְלִי לָעוּף כְּבָרִאשׁוֹנָה”.</p>
<p>אַךְ הַצִּפּוֹר עָצְמָה אֶת עֵינֶיהָ, כְּאוֹמֶרֶת: “אֵין לִי תִּקְוָה
עוֹד”.</p>
<p>כְּשֶׁבָּא דָּנִי עִם תִּיקוֹ, אָמְרָה לוֹ לִילָה:</p>
<p>“אוּלַי נִפְנֶה לְ’מָגֵן דָּוִד' אָדֹם? שָׁם יֵשׁ רוֹפְאִים מֻמְחִים”.</p>
<p>“לֹא”, הֵשִׁיב דָּנִי, “שׁוּם רוֹפֵא לֹא יִרְצֶה לְטַפֵּל בְּצִפּוֹר
עֲלוּבָה. נְנַסֶּה אֲנַחְנוּ”.</p>
<p>“הַבֵּט, דָּנִי”, קָרְאָה לִילָה, “הִיא הוֹרִידָה אֶת רֹאשָׁה. הִיא
חָדְלָה לְהִתְנוֹעֵעַ. אוּלַי מֵתָה?”</p>
<p>“כֵּן, הִיא מֵתָה”, אִשֵּׁר דָּנִי, “חֲבָל עָלֶיהָ!”</p>
<p>“הוֹי, צִפּוֹר מִסְכֵּנָה!” קָרְאָה לִילָה, וּשְׁתֵּי
דִּמְעוֹת-פְּנִינִים יָרְדוּ מֵעֵינֶיהָ.</p>
<p>“נָשִׂים אוֹתָהּ בָּאֲדָמָה”, אָמַר דָּנִי. וּמִיָּד חָפַר בּוֹר קָטָן
וְשָׂם בּוֹ אֶת הַצִּפּוֹר. אַחַר לָקַח לוּחַ עֵץ וְכָתַב עָלָיו
בְּאוֹתִיּוֹת גְּדוֹלוֹת:</p>
<p>“פֹּה טְמוּנָה צִפּוֹר שֶׁנִּפְצְעָה וָמֵתָה מִקְּלִיעַת אֶבֶן עַל-יְדֵי
יֶלֶד שׁוֹבָב”.</p>
<p>וְאַף הוּא מָחָה דִּמְעָה מֵעַל עֵינָיו.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/11486">https://benyehuda.org/read/11486</a></div></body>