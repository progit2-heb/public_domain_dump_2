<h1>אַרְצִי</h1>
אלתר לוין
<body align="right" dir="rtl"><div align="right" dir="rtl"><!DOCTYPE html>
<body>
<h2>א</h2>
<blockquote>
<p>כְּבָר יָצָא הַיּוֹם, יוֹם אָבִיב נֶאְדָּרִי,</p>
<p>בְּאֶרֶץ יִשְׂרָאֵל,</p>
<p>וְעַל הֶהָרִים הַגֵּאִים, מּתְנַשּׂאִים בָּרָמָה,</p>
<p>נָגַה אוֹר מִזְרָח:</p>
<p>אוֹר פְּלָאוֹת מִתְפַּשּׁט וְשׁוֹפֵךְ עֲמָקִים</p>
<p>בְּשִׁפְעַת הָאוֹרִים,</p>
<p>וְשֶׁמֶשׁ הַבְּקָרִים עַל הוֹדָהּ וּזְהָבָהּ,</p>
<p>בַּעֲדִי זַהֲרוּרִים,</p>
<p>שָׁטָה בְמֵימֵי הַתְּכֵלֶת הַטְּהוֹרִים,</p>
<p>כַּחַל אוֹקְיָנוּס!…</p>
<p>תְּנוּ-לִי לָצֵאת! תְּנוּ-לִי הַעְפֵּל עַל הָר,</p>
<p>לֵהָנוֹת מֶקָּדָשִׁים!</p>
<p>הַנִּיחוּ-לִי וְאָשׁוּט בַּאֲוִיר הָרַחֲמִים,</p>
<p>אֲוִיר-יָהּ לַנְּשָׁמוֹת,</p>
<p>אֲוִיר הַנְּבוּאָה הַטָּס בְּמֶרְחֲבֵי הַזִּיו!</p>
<p>אַל נָא תַעַצְרוּנִי:</p>
<p>הִנְנִי יוֹצֵא לָשׂוּחַ עַל הָרִים,</p>
<p>לְבָרֵךְ בִּרְעָדָה,</p>
<p>בְּקוֹל גָדוֹל וָרָם, בְּשֵׁם וּמַלְכוּת,</p>
<p>בִּרְכַּת זִיו אְַרְצִי!…
נוּדוּ לְגֹלֶה אוֹר! לְעַתִּיק מִנְגֹהוֹת,</p>
<p>לֹא זָכָה כְאַרְצִי,</p>
<p>כָּמוֹנִי, לֵהָנוֹת מֵאוֹר הָרַחֲמִים,</p>
<p>נוּדוּ, נוּדוּ לוֹ!…</p>
<p>הֲיֵשׁ אֶרֶץ כְּאַרְצִי פָקַד עָלֶיהָ</p>
<p>אֵל הַשּׁמֶשׁ,</p>
<p>מֵרֵאשִׁית עַד אַחֲרִית הַשּׁנָה,</p>
<p>נְגֹהוֹת עוֹלָמִים?</p>
<p>בַּקְּשׁוּ בְאַרְצוֹת הַנֶּגֶב הַחַמּוֹת,</p>
<p>בְּחֻפֵּי הַתִּיכוֹן;</p>
<p>צְאוּ בְכָל נָפוֹת הַמִּזְרָח הַיָּפִים,</p>
<p>עַל גְּבוּלוֹת אַרְצִי</p>
<p>וּרְאוּ: הֶעָטָה הַשּׁמֶשׁ בִּגְאוֹנוֹ</p>
<p>אֶרֶץ נָכְרִיָּה,</p>
<p>כְּהַעֲטוֹתוֹ אוֹר אֶרֶץ הַנְּבִיאִים?</p>
<p>פֹּה בְצוֹק הַמִּזְרָח,</p>
<p>אֱלֹהֵי הַשּׁמֶשׁ בִּכְבוֹדוֹ, בְּעַצְמוֹ,</p>
<p>בָּנָה הֵיכָלוֹ,</p>
<p>וְעַל הָרֵי יִשְׂרָאֵל שָׂם טַבַּעְתּוֹ,</p>
<p>חוֹתֶמֶת הַזִּיו!
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/2198">https://benyehuda.org/read/2198</a></div></body>