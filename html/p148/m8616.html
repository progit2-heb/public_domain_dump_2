<h1>אֵל אַדִּיר לָהּ</h1>
אלתר לוין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֵל אַדִּיר לַקִּרְיָה!</p>
<p>לֹא תֵדַע הַסּוּפָה, הַחֶרֶב, כִּלָּיוֹן,</p>
<p>תִּשְׂחַק לִמְשׁוּבַת הַדּוֹרוֹת הָאוֹיְבִים –</p>
<p>אֵין אָדָם וְסַעַר בְּתוֹכָהּ יִמְשֹׁל:</p>
<p>אֵל אַדִּיר לָהּ!
אֵל אַדִּיר לַקִּרְיָה!</p>
<p>אֵין כּוֹבְשִׁים הַקִּרְיָה, לְרַגְלָהּ נִכְבָּשִׁים,</p>
<p>לֹא יֻצַּת הֵיכָלָהּ כִּי כֻלָּהּ לֶהָבָה–</p>
<p>אֵין קֵיסָר וָמֶלֶךְ בְּתוֹכָהּ יִמְלֹךְ:</p>
<p>אֵל אַדִּיר לָהּ!
אֵל אַדִּיר לַקִּרְיָה!</p>
<p>הִיא אֹחֲזָה בִצְבָתָהּ לִבּוֹת הָעוֹלָם,</p>
<p>כֻּלָּם מִתְעַשְּׁרִים מִזְּהַב דַּלְתוֹתֶיהָ –</p>
<p>אֵין אֵלּהּ בָּאֵלִים, אֵין מַלְכָּהּ בַּמְּלָכִים:</p>
<p>אֵל אַדִּיר לָהּ!
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/8616">https://benyehuda.org/read/8616</a></div></body>