<h1>אַל צֵ'לָּה</h1>
אלתר לוין
<body align="right" dir="rtl"><div align="right" dir="rtl"><!DOCTYPE html>
<body>
<p><a class="footnote" href="#fn:1" id="fnref:1" title="see footnote"><sup>1</sup></a></p>
<blockquote>
<p>כָּכָה יִקְרָא הָעֲרָבִי,</p>
<p>כָּכָה יִקְרָא הַמּוּאֶדִּ’ין<a class="footnote" href="#fn:2" id="fnref:2" title="see footnote"><sup>2</sup></a>,</p>
<p>יָעִיז חֵילוֹ הַמַּאֲמִינִים:</p>
<p>“אַל צַ’לָּה וְאַל צַ’לָּה!..”</p>
<p>סוֹבֵב, סוֹבֵב הַמּוּאֶדִּ’ין</p>
<p>מוּל קִיר נָבִיא יִשּׂא פָנִים,</p>
<p>עוֹשֶׂה קִידָה מוּל עִיר מַכֶּה<a class="footnote" href="#fn:3" id="fnref:3" title="see footnote"><sup>3</sup></a>;</p>
<p>בֹּקֶר, עֶרֶב, צָהֳרָיִם,</p>
<p>לַיְלָה, עִם אַשְׁמוּרוֹת שַׁחַר</p>
<p>יִקְרָא יַזְעֵק הַמּוּאֶדִּ’ין</p>
<p>מִן הַמִּגְדָּל, מִן הַמִּגְדָּל</p>
<p>אֶת מַאֲמִינֵי הָאִשְׂלָם <a class="footnote" href="#fn:4" id="fnref:4" title="see footnote"><sup>4</sup></a>.</p>
<p>כָּכה צִוָּה פִּי מֻחַמַּד,</p>
<p>כָּכה פָּקַד פִּי אַלְלָה <a class="footnote" href="#fn:5" id="fnref:5" title="see footnote"><sup>5</sup></a>:</p>
<p>לֹא בַקֶּרֶן, לֹא בַפַּעֲמוֹן,</p>
<p>רַק בִּגְרוֹנוֹ הַמּוֹאֶדּ’ין</p>
<p>יָעִיז חֵילוֹ המַּאֲמִינִים:</p>
<p>אַל-צַ’לָּה וְאַל-צַ’לָּה!..
יוֹם יוׂם יֵצְאוּ יִתְרֶחָצוּ</p>
<p>פְּעָמִים חָמֵשׁ, חָמֵשׁ תְּפִלּוֹת;</p>
<p>בְּיוֹם שַׁבַּתָּם, יוֹם הַשּׁשּׁי,</p>
<p>יוֹסִיפוּ רַחֲצָה וְיִלְבָּשׁוּ</p>
<p>לָפֶה<a class="footnote" href="#fn:6" id="fnref:6" title="see footnote"><sup>6</sup></a> לְבָנָה, לָפֶה יְרוֹקָה,</p>
<p>קַפֵּל שַׁרְבּוּל, רַחֵץ זְרוֹעַ,</p>
<p>רַחֵץ יָד וְגַם רַגְלָיִם.</p>
<p>כִּי יִטְהָרוּ, עֲלוֹת יֶחְפָּזּוּן</p>
<p>אֶל הַר הַבַּיִת, הָעֲזָרָה,</p>
<p>אֶל הַמִּסְגָּד, מִסְגַּד-עוֹמָר<a class="footnote" href="#fn:7" id="fnref:7" title="see footnote"><sup>7</sup></a>,</p>
<p>אֶל הַתְּפִלָה, בֵּיתָה אַקְצָ’ה<a class="footnote" href="#fn:8" id="fnref:8" title="see footnote"><sup>8</sup></a>, –</p>
<p>וּמֵעַל גַּ’מֶּע<a class="footnote" href="#fn:9" id="fnref:9" title="see footnote"><sup>9</sup></a>, הַמּוּאֶדִּ’ין</p>
<p>מְסַלְסֵל קוֹל “אַל צֵ’לָּה!..”</p>
<p>הִנֵּה שָׁקְעָה, שָׁקְעָה שֶׁמֶשׁ:</p>
<p>פַּסֵּי תוֹלָע בְּרָמַת מִצְפָּה,</p>
<p>עַטְרוֹת זָהָב בִּמְרוֹם צוֹפִים;</p>
<p>הִנֵּה כְרוּבֵי לֵיל הַכֶּסֶא</p>
<p>כָּבְשׁוּ לָמוֹ אֶת הֶהָרִים–</p>
<p>וּמֵרָחוֹק הֲמוֹן תַּרְבּוּשִׁים<a class="footnote" href="#fn:10" id="fnref:10" title="see footnote"><sup>10</sup></a>,</p>
<p>גְּדוּד דַרְוִישִׁים, חֵיל פַקִּירִים<a class="footnote" href="#fn:11" id="fnref:11" title="see footnote"><sup>11</sup></a></p>
<p>יוֹרְדִים, יוֹרְדִים אֶל מַדַּפֶה<a class="footnote" href="#fn:12" id="fnref:12" title="see footnote"><sup>12</sup></a>,</p>
<p>אֶל בַּיִת בּוֹדֵד, מֵגֵן עָלָיו</p>
<p>תֹּמֶר עַתִּיק, שָׁמָּה טָמוּן</p>
<p>שֵׁיךְ בֶּן-צַדִּיק, שְׁמוֹ בַּקְּדוֹשִׁים,</p>
<p>בֶּן מִשְׁפַּחַת סִידְנַה-עַלִּ<a class="footnote" href="#fn:13" id="fnref:13" title="see footnote"><sup>13</sup></a>י;</p>
<p>לְקִדּוּשׁ אַלְלָה, שְׁמוֹ יִתְבָּרֵךְ,</p>
<p>יֵצְאוּ מָחוֹל, יִתְגּוֹדָדוּ</p>
<p>וּמֵרָחוֹק, מֵהַר הַבַּיִת,</p>
<p>מֵעַל מִסְגָּד עוֹמֵד בָּדָד</p>
<p>עַל הַמְּעָרָה, שָׁמָּה נִצְפָּן</p>
<p>צַ’לַח-אַל דִּין אַל יוּסָפִי<a class="footnote" href="#fn:14" id="fnref:14" title="see footnote"><sup>14</sup></a></p>
<p>יָבֹא סִלְסוּל רַךְ וְתוּגִי,</p>
<p>סִלְסוּל פַּיְטָן, סִלְסוּל לֵילִי:</p>
<p>"אַל-צַ‘-לָּ-ה וַ-אַל-צַ’-לָּ-ה</p>
<p>מֻ-חַ-מַּ-ד רַ-סֻּ-ל אַלְ-לָ-ה!– –"
</p>
</blockquote>
<div class="footnotes">
<hr/>
<ol>
<li id="fn:1">
<p>אַל צַ'לָּה: לצלותא, לחפלה. <a class="reversefootnote" href="#fnref:1" title="return to body"> ↩</a></p>
</li>
<li id="fn:2">
<p>מוּאֶדִּ'ין: חזן המגדל הקורא לתפלה, חמש פעמים בכל יום. <a class="reversefootnote" href="#fnref:2" title="return to body"> ↩</a></p>
</li>
<li id="fn:3">
<p>מַכֶּה: העיר היותר מפורסמת בערב, בחבל החג'ז. עיר מולדת הנביא מחמד. עיר הקדש למחמדים. דת האשלם מצוה על כל משלמיני לבקר, לפחות פעם אחת בחייו, את מכה. <a class="reversefootnote" href="#fnref:3" title="return to body"> ↩</a></p>
</li>
<li id="fn:4">
<p>אִשְׂלָם: כנוי לדת מחמד. <a class="reversefootnote" href="#fnref:4" title="return to body"> ↩</a></p>
</li>
<li id="fn:5">
<p>אַלְלָה: כנוי לאלהות, אלוה. <a class="reversefootnote" href="#fnref:5" title="return to body"> ↩</a></p>
</li>
<li id="fn:6">
<p>לָפֶה: צניף הבד הצונף את מכסה הראש. <a class="reversefootnote" href="#fnref:6" title="return to body"> ↩</a></p>
</li>
<li id="fn:7">
<p>מִסְגַּד עוֹמָר: המסגד המפאר המכסה על אבן השתיה שבהר־הבית. קוראים לו “קבת־אל־סכרה”, כלומר: כפת־הסלע או קפול־השתיה. הכליף עומר טהר את מקום המסגד; עבדול־מלך הקים את הבנין בשנת 688; אל־מאמון בדק ותקן אותו בשנת 931; חוסין, בן השלטן חכם, פאר אותו בעבודת עץ משכללה. נקר־אל־דין והשלטנים: שלימן, מחמוד ועבדול־עזיז הוסיפו לפאר את המסגד. הצלבנים בנו מזבח על אבן השתיה וצפו אותו, אבל צלח־אל־דין הרס את המזבח וגלה שוב את פני האבן כמו שהיא, בהוסיפו במסגד עבודה במרמר וארגמנתים יקרים. בשנת 1016 נהרס חלק מן הבנין ע"י רעידת אדמה. אחר זה הוקבעה במסגד המוזאיקא היקרה. הגזרה היא מעורבת מסבת ידי הכובשים השונים ששלטו בה, אבל הגזרה העקרית היא סרצינית מפני שהערבים השתמשו אז בבנאים ביצנציים טרם שיצרו אדרכליות משלהם. <a class="reversefootnote" href="#fnref:7" title="return to body"> ↩</a></p>
</li>
<li id="fn:8">
<p>אַקְצָ‘ה: מסגד אקצ’ה על הר הבית לדרומו של מסגד עומר. נקראת “מג‘יד־אל־אקצ’ה”, כלומר: “בית התפלה הרחוק”, הרחוק מקרית מכה. עוד לפני תור מחמד התקדש מקום המסגד הזה על בני ערב. בעיקרה היתה בסילקי שנבנתה ע“י יוסתינן לכבודה של מרים. עבד־אל־מלך, היוצר הגדול שבנה את מסגד עומר ואת מסגד אמרו באלקהירה, צפה שעריו זהב; אל־מחדי בנה אותו מחדש; מלך־אל־מואד‘ם עיסה בנה את האולם והציב את עמודיו. גם צלח־אל־דין פאר את מסגד אקצ’ה ואחריו הוסיף שלטן הממלוקים מחמד אבן קילוון. המסגד נזכר בהאלקורן פרק י”ז, פסוק א: “מרומם האל שבעצם הלילה הוביל את עבדו מן המסגד הקדוש (במכה) להמסגד היותר רחוק (בירושלם)”. <a class="reversefootnote" href="#fnref:8" title="return to body"> ↩</a></p>
</li>
<li id="fn:9">
<p>גַּ‘מֶע: המגדל שעליו עולה המואד’ין לקרוא לעבודת הבורא. <a class="reversefootnote" href="#fnref:9" title="return to body"> ↩</a></p>
</li>
<li id="fn:10">
<p>תַּרְבּוּשׁ: כובע אדום שלובשים הערבים. <a class="reversefootnote" href="#fnref:10" title="return to body"> ↩</a></p>
</li>
<li id="fn:11">
<p>דַּרְוִישִׁים, פַקִּירִים: כהנים מחמדים המבלים את ימיהם בפרישות ובסגופים. מגדלים פרע, פורמים את מדם. מתגודדים ונופלים גלויי עינים. <a class="reversefootnote" href="#fnref:11" title="return to body"> ↩</a></p>
</li>
<li id="fn:12">
<p>מַדַּפֶה: בית אשל לאורחים. מקום שבו מתכנשים עוברי דרכים. <a class="reversefootnote" href="#fnref:12" title="return to body"> ↩</a></p>
</li>
<li id="fn:13">
<p>סִידְנַה־עֲלִי: אדוננו עלי. עלי היה חתן מחמד ואחד הכליפים הראשונים. <a class="reversefootnote" href="#fnref:13" title="return to body"> ↩</a></p>
</li>
<li id="fn:14">
<p>צַ'לַח־אַל־דִין אַל יוּסְפִי: אחד הקדושים הטמון בהר הבית במערה, צפונה למסגד עומר. אין לערב אותו עם צלח־אל־דין, השלטן הגדול שנקרא “אל־איובי”. <a class="reversefootnote" href="#fnref:14" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/5447">https://benyehuda.org/read/5447</a></div></body>