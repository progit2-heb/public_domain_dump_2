<h1>חָפְשִׁי כַּנֶּשֶר</h1>
אלתר לוין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>חָפְשִׁי כַּנֶּשֶר, כְּיֶלֶד רַךְ, רַעֲנָן,</p>
<p>כְּעַלְמָה צוֹהֵלָה, כְּגִבְעוֹל חַי, זָךְ,</p>
<p>כְּגַל יַרְדֵּן עָלִיז, כְּקַו שֶׁמֶשׁ בֹּקֶר –</p>
<p>שִׁירִי, הַשִּׁיר לִי, בְּעֻזּוֹ עֵת יַךְ!
עֵת יַךְ וְיַעַל כַּעֲנַן קִיטוֹר אֵשׁ,</p>
<p>מִתְרוֹמֵם לְמַעְלָה עַד שִׂיא הָעָב,</p>
<p>פּוֹרֵץ וּפוֹרֵץ וְּמחֹולֵל וְיוֹצֵר,</p>
<p>מֵעֵין תְּהוֹם רַבָּה עוֹלֶה וְנִשְׁאָב;
עָדִין כַּפֶּרַח, כְּמֶשִׁי מְחֻסְפָּס,</p>
<p>מַבְהִיק כַּפְּנִינִים, כְּסַפִּיר יָקָר,</p>
<p>טָהוֹר כַּתְּכֵלֶת, מְעֻנָּג כַּיֹּפִי,</p>
<p>אֵין סוֹפִי כַּמֶּרְחָב, רָחָב כַּכָּר;
אַבִּיר כַּגִּבּוֹר, רָם עַל כָּל רָמִים,</p>
<p>אַדִּיר כַּלֵּבָב דוֹפְקָיו מַכִּים,</p>
<p>מֵאִיר כַּלַּפִּיד, מַזְהִיר כַּכֹּוכָב –</p>
<p>שִׁירִי, הַשִּׁיר לִי, הִמְנוֹן לֶאֱלֹקִים!
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/929">https://benyehuda.org/read/929</a></div></body>