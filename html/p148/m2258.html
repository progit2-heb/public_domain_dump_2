<h1>כְּרוּזֵי אַהֲבָה</h1>
אלתר לוין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>נִשְׁמָתִי בִי טִירַת הַדְּמָמָה,</p>
<p>נִשְׁמָתִי בִי חֶבְיוֹן הָרָז:</p>
<p>בֹּאִי, חֶמְדָּתִי, נָא שָׁמָה –</p>
<p>סְגוֹר לִבִּי אֶפְתַּח לָךְ אָז…
הַשְׁבִּיעִי עַרְפַּלֵי הַתְּכֵלֶת</p>
<p>בַּל רִגְעֵי קֹדֶשׁ יַפְרִיעוּ;</p>
<p>הַשְׁבִּיעִי כּוֹכָב, הַסַּהַר,</p>
<p>אֲרָזִים-עַנְפֵיהֶם יַרְגּיעוּ!
אַל תְּכַבִּי לַהֶבֶת חַיָּתִי</p>
<p>הַתְּלוּיָה בְמִבְטָא מִדְבָּרֵךְ!</p>
<p>חָפַצְתִּי תַּפּוּחַ הַלֶּחִי</p>
<p>יִתְאַדֵּם מִזִּכְרוֹן עֲבָרֵךְ!
חֶמְדָּתִי, הֵן שְׁמֵי הַשָּׁמַיִם</p>
<p>יָעִידוּ אֲמִתַּת הַסּוֹד;</p>
<p>הַגִּנָּה וּבְרֵכַת הַמַּיִם</p>
<p>עֵדִים הֵמָּה לָךְ עוֹד:
אֲהַבְתִּיךְ עֹז אַהֲבַת אֵלֶם</p>
<p>"תֹּם אַהֲבָה טְהוֹרָה וְזַכָּה;</p>
<p>"אֲהַבְתִּיךְ עֹז אַהֲבָה נִלְהֶבֶת,</p>
<p>"נְצָחִים, בַּת עֶדְנִי הָרַכָּה;
"לִי אַתְּ כּוֹכָבִי, כָּל אָשְׁרִי,</p>
<p>"עוֹלָמִי וְכָל-לִי בַגָּיְא;</p>
<p>"אֲהַבְתִּיךְ, אַהַבְתִּיךְ עוֹלָמִים,</p>
<p>"כָּמוֹנִי לֹא אָהַב כָּל חָי!..
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/2258">https://benyehuda.org/read/2258</a></div></body>