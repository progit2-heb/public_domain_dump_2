<h1>הַדֶּקֶל</h1>
אלתר לוין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כַּכֹּהֵן הָעוֹמֵד עַל דוּכָן</p>
<p>בִּדְבִיר הַמִּקְדָּשִׁים בַּמִּזְרָח;</p>
<p>כַּכֹּהֵן הַנּוֹשֵׂא אֶת כַּפָּיו</p>
<p>מוּל זִיוִים הַנּוֹפְלִים מִשְּׁחָקִים:</p>
<p>מִתַּמֵּר הַדֶּקֶל בַּיָּמִים</p>
<p>הַטּוֹבְלִים בַּזָּהָב, אַרְגָּמָן</p>
<p>וּמְדַבֵּר תַּחֲנוּנִים אֶל אֵלוֹ:</p>
<p>רַבֵּה, רַבִּי, אוֹרִי!
מִתְפַּצְּלוֹת, מַפְצִיעוֹת צַמְרוֹתָיו,</p>
<p>נָעִים לוּלָבָיו וּמְפַלְּלִים</p>
<p>לִשְׁלוֹמֵי הָאָדָם וָטֶבַע!</p>
<p>עַל מְנוּחָה נָעֵמָה יַשְׁבִּיעַ</p>
<p>פַּרְדֵּסִים הַפּוֹרְחִים בִּצְלָלָיו;</p>
<p>מִשְׁתַּחֲוֶה, גַּם יִשַּׁק לַשֶּׁמֶשׁ,</p>
<p>נוֹגֵעַ בַּשַּׁרְבִיט וּמְבַקֵּשׁ:</p>
<p>הַמְתֵּק, אֵלִי, דִּבְשִׁי!
פֶּה פּוֹתְחוֹת חַרְיוֹת הַדֶּקֶל!</p>
<p>מְלַחֲשִׁים בְּזַהֲרוּרֵי הַחַמָּה</p>
<p>הַבַּדִּים וְגִזְרֵי הַתֹּמֶר;</p>
<p>כַּתֹּרֶן מִתְנַשֵּׂא כֵּן עֵצוֹ,</p>
<p>בּוֹ רוֹבֶד בַּר-קוּרָא מִתְלַבֵּט,</p>
<p>לוֹ תָלוּי בַּחֶרֶג פְּרִי שְׁבָטָיו</p>
<p>כַּזֶּפֶק, עֲנָק לְצַוְארוֹתָיו:</p>
<p>בָּרֵךְ, אֵלִי, גִּזְעוֹ!
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/241">https://benyehuda.org/read/241</a></div></body>