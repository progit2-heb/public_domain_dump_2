<h1>יָפָה אַתְּ יַעֲלָה</h1>
ישראל נג'ארה
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>&&& יָפָה אַתְּ יַעֲלָה</p>
</blockquote>
<p>סימן: ישראל</p>
<blockquote>
</blockquote>
<blockquote>
<p>יָפָה אַתְּ יַעֲלָה / עֵינַיִךְ יוֹנִים</p>
<p>שִׂפְתּוֹתַיִךְ כַּלָּה / כְּמוֹ חוּט שָׁנִים</p>
<p>פִּצְחִי שִׁיר תְּהִלָּה / בְּתֹף וּמִנִּים</p>
<p>נַעַל בַּמְּסִלָּה / לִרְעוֹת בַּגַּנִּים.</p>
</blockquote>
<blockquote>
<p>שְׂעַר רֹאשֵׁךְ דָּמָה / תִּקְוַת חוּט זָהָב</p>
<p>לֶחְיֵךְ כְּאוֹר חַמָּה / בְּקִרְבִּי לַהַב</p>
<p>קִרְבָתֵךְ אֲיֻמָּה / לִבִּי יֶאֱהַב</p>
<p>דּוֹדַיִךְ, נְעִימָה / מֵרֹב פְּנִינִים.</p>
</blockquote>
<blockquote>
<p>רִשְׁפֵּי אַהֲבָתֵךְ / כְּלַפִּיד יִבְעָר</p>
<p>וּבְיָם תְּשׁוּקָתֵךְ / לְבָבִי יִסְעָר</p>
<p>הֵן נְוַת דּוֹדִים נְוָתֵךְ / צְאִי מִשִּׁנְעָר</p>
<p>שׁוּבִי לִמְנוּחָתֵךְ / שִׁכְחִי יְגוֹנִים.</p>
</blockquote>
<blockquote>
<p>אֶל נֹכַח פָּנַיִךְ / טוּבִי אַעֲבִיר</p>
<p>וּבְנֵי שִׁכֻּלָיִךְ / עַל אֱדוֹם אַגְבִּיר</p>
<p>אֶרְעֶה עֲדָרַיִךְ / אֶבְנֶה הַדְּבִיר</p>
<p>אָשִׁיבָה שׁוֹפְטַיִךְ / כְּיָמִים קַדְמוֹנִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/38316">https://benyehuda.org/read/38316</a></div></body>