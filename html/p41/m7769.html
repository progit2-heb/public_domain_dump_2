<h1>ראשון לציון [בעת בצרו האכרים]</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<p>בעת בצרו האכרים שם ראשונה</p>
<p>ענביהם לדרוך בגת.</p>
<blockquote>
<p>דִּרְכוּ, דִּרְכוּ בַגִּתּוֹת,</p>
<p>הֵידָד אַחַי הַנֶּאֱהָבִים!</p>
<p>עָבְרוּ יוֹבְלוֹת וּשְׁמִיטוֹת</p>
<p>מֵעֵת הָיִינוּ תוֹשָׁבִים –</p>
<p>אֵיךְ נִשְׁתַּנּוּ הָעִתּוֹת</p>
<p>כְּגַלְגַּלִּים רָצִים וְשָׁבִים…</p>
<p>דִּרְכוּ, דִּרְכוּ בַגִּתּוֹת,</p>
<p>תִּירוֹשׁ מַלְּאוּ הַיְקָבִים.</p>
<p>הֵידָד, הֵידָד, הֵידָד!
</p>
</blockquote>
<blockquote>
<p>דִּרְכוּ וּמִמִּיץ עִנְבֵיכֶם</p>
<p>תִּירוֹשׁ יָשִׁיקוּ הַיְקָבִים</p>
<p>מִדַּם בְּשַׂר גִּבּוֹרֵיכֶם</p>
<p>תִּמְצוּ דַם עֲנָבִים</p>
<p>מִשִׁקּוּי לֵחַ אֲבוֹתֵיכֶם,</p>
<p>עָמוֹק חִבְּקוּ רְגָבִים,</p>
<p>הֻדַּשְּׁנוּ עֲצֵי גַפְנֵיכֶם</p>
<p>וּפְנֵיכֶם פְּנֵי לֶהָבִים.</p>
<p>הֵידָד, הֵידָד, הֵידָד!</p>
<p>כַּשּׁמֶן יָבוֹא בְּעַצְמוֹתֵיכֶם</p>
<p>יֵין דַּם הַגְּפָנִים,</p>
<p>וּצְאוּ בְּעִקְּבוֹת אֲבוֹתֵיכֶם</p>
<p>כַּאֲשֶׁר הָיוּ לְפָנִים.</p>
<p>עִדְרוּ בַּמַּעְדֵּר כַּרְמֵיכֶם,</p>
<p>וְהִתְעַנְּגוּ עַל מִשְׁתֵּה שְׁמָנִים</p>
<p>וּמָשָׁל בְּפִי שְׁכֵנֵיכֶם:</p>
<p>“כָּאָבוֹת כֵּן הַבָּנִים”,</p>
<p>הֵידָד, הֵידָד, הֵידָד!
</p>
</blockquote>
<blockquote>
<p>הֵידָד אַחַי הָאֲהוּבִים,</p>
<p>לַיוֹם בּוֹ נִדְרְכָה פּוּרָה!</p>
<p>זְרוֹעַ בִּזְרוֹעַ שְׁלוּבִים</p>
<p>בְּאֶרֶץ יִשְׂרָאֵל נָגוּרָה,</p>
<p>מַפֶּלֶת פּוּט וְלוּבִים</p>
<p>עוֹד בְּעֵינֵינוּ נָשׁוּרָה,</p>
<p>אָז נָשִׁיר לְיוֹשֵׁב הַכְּרוּבִים</p>
<p>עַל הַגְּאֻלָּה וְהַתְּמוּרָה…</p>
<p>הֵידָד, הֵידָד, הֵידָד!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/7769">https://benyehuda.org/read/7769</a></div></body>