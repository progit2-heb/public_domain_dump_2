<h1>שִׁירַת דּוֹדִים</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<p>ליום חתונת אחי היקר לי מכל מחמדי חלד, כשמו
שמריהו אימבר, ישמרהו ד'.</p>
<blockquote>
</blockquote>
<p>“<strong>הִנֵּה אָנֹכִי שׁוֹלֵחַ לְךָ מַלְאָכִי</strong>”</p>
<blockquote>
</blockquote>
<blockquote>
<p>מֵעוֹדִי, מִנְּעוּרַי, אָשִׁירָה, אֲזַמֵּרָה,</p>
<p>כִּי לֵב רַגָּש אֵל חַנַּנִי;</p>
<p>וּמַלְאָךְ אֶחָד כְּצִנָּה וְסוֹחֵרָה,</p>
<p>מִפִּגְעֵי הַזְּמָן הוּא שְׁמָרַנִי.</p>
</blockquote>
<blockquote>
<p>בָּאֲרָצוֹת מְרֻחָקוֹת אֲנִי נָד וָנָע</p>
<p>בֵּין עַמִּים לֹא אֵדַע לְשׁוֹנָם;</p>
<p>וּמַלְאָךְ זֶה גּוֹאֵל אוֹתִי מִכָּל רָע</p>
<p>בָּמוֹתָם אֶדְרֹךְ וְאָבוּז לִגְאוֹנָם.</p>
</blockquote>
<blockquote>
<p>אָבוּז לִגְאוֹנָם – הַבּוּז לִגְאֶיוֹנִים!</p>
<p>לֹא אֶפְחַד מִיָּגוֹן גַּם זַעֲוָה;</p>
<p>כִּי הַמַּלְאָךְ הַזֶּה יְאַמְּצֵנִי אוֹנִים</p>
<p>הַמַּלְאָךְ הַזֶּה הוּא: הָאַהֲבָה…</p>
</blockquote>
<blockquote>
<p>וּבְאֶרֶץ נָכְרִיָּה אֶזְכְּרֶךָ, אָחִי,</p>
<p>וְנַפְשִׁי לְךָ מַה גָּרְסָה לְתַאֲוָה;</p>
<p>לָכֵן מִמֶּרְחַקִּים לְךָ אֶשְׁלַח מַלְאָכִי</p>
<p>מַלְאָכִי הוּא וּשְׁמוֹ: אַהֲבָה.</p>
</blockquote>
<blockquote>
<p>בָּאַהֲבָה – אָחִי – בְּךָ נַפְשִׁי קְשׁוּרָה,</p>
<p>קֶשֶׁר אַמִּיץ בֵּינִי בֵּינֶיךָ;</p>
<p>לָכֵן בְּיָדָהּ לְךָ אֶשְׁלַח הַתְּשׁוּרָה,</p>
<p>לְיוֹם חֲתוּנָתְךָ שִׂמְחַת לִבֶּךָ.</p>
</blockquote>
<blockquote>
<p>עִם אֵשֶׁת נְעוּרֶיךָ רְאֵה עִמָּהּ חַיִּים,</p>
<p>שָׁלוֹם וְשַׁלְוָה יִשְׂתָּרְרוּ בֵּינֵיכֶם;</p>
<p>הַצְלָחָה וְאַהֲבָה בְּנוֹת־אֵלַ השְּתַּיִם</p>
<p>סֻכַּת שָׁלוֹם תִּפְרֹשְׂנָה עֲלֵיכֶם!</p>
</blockquote>
<p>(ברלין 11 דצמבר 1887)</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/26014">https://benyehuda.org/read/26014</a></div></body>