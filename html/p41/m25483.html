<h1>הִמָּלֵט הָהָרָה</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>רוּצָה, הִמָּלֵט מִתּוֹךְ הַהֲפֵכָה,</p>
<p>עַמִּי, הַבֵּט, דַּרְכְּךָ נִסְתָּרָה.</p>
<p>אַלְפַּיִם שָׁנָה תִּדֹּד, חֵלֵכָה,</p>
<p>עֵת קֵץ הִגִּיעַ, הִמָּלֵט הָהָרָה!</p>
<p>הִנֵּה הֶהָרִים סְבִיב יְרוּשָׁלַיִם,</p>
<p>עִיר עֹז לָנוּ יְרוּשָׁלַיִם הַיְקָרָה;</p>
<p>שָׁם תַּרְגִיעַ אַתָּה רְפֵה־יָדַיִם,</p>
<p>רַק אַל תַּעֲמֹד, הִמָּלֵט הָהָרָה!</p>
<p>שָׁוְא תֹּאמַר: אֶהְיֶה כְָּעַמִּים,</p>
<p>כְּמוֹהֶם, וְעִמָּהֶם, דַרְכָּם אֶבְחָרָה.</p>
<p>לא אוֹתְךָ – חֵילְךְ שָׁאֲפוּ צַמִּים…</p>
<p>חֵילְךְ בָּזְזוּ, הִמָּלֵט הָהָרָה!</p>
<p>קִוִּיתָ, צִפִּיתָ, שָׁנִים אַלְפַּיִם,</p>
<p>תּוֹחַלְתְּךָ – לֹא נִכְזָבָה, עֻכָּרָה;</p>
<p>שָׁם מִקְוֵה יִשְׂרָאֵל – יְרוּשָׁלַיִם</p>
<p>בְּרַח לְךָ שָׁמָּה, נָא, הִמָּלֵט הָהָרָה!</p>
<p>אַדְמַת אֵרֹפָּה גַּחֶלֶת הִנֶּהָ,</p>
<p>מֵאֵשׁ שִׂנְאָה בּוֹעֶרֶת נִחָרָה;</p>
<p>גָּפְרִית וְאֵשׁ יַמְטִירוּ שָׁמֶיהָ,</p>
<p>מַהֵר, אֵיפֹא, הִמָּלֵט הָהָרָה!</p>
<p>פֶּן יָבוֹא יוֹם… אָן תֵּלֵכָה,</p>
<p>עֵת סְבִיבְךָ תִּתְחוֹלֵל הַסְּעָרָה?…</p>
<p>מִתּוֹךְ הַהֲפֵכָה, בְּרַח חֵלֵכָה,</p>
<p>בְּרַח, עַמִּי, הִמָּלֵט הָהָרָה!</p>
<p>בַּגּוֹלָה, בַּנֵּכָר, כַּהֲמוֹן מֵי יַמִּים,</p>
<p>דֶּמַע דְמָעוֹת עֵינְךְ נִגָּרָה,</p>
<p>מְנוּחָתְךָ יַדְרִיכוּךָ עַמִּים…</p>
<p>אַל תִּתְמַהְמֵהַּ לְהִמָּלֵט הָהָרָה!</p>
<p>בִּירוּשָׁלַיִם תִּמְצָא מַרְגוֹעַ לְנַפְשֶׁךָ,</p>
<p>שָׁם אוֹר עוֹלָם יוֹפִיעַ נְהָרָה;</p>
<p>הָרִים לָהּ סָבִיב וֶאֱלֹהַּ שׁוֹמְרֶךָ;</p>
<p>שְׁמַע, עַמִּי, הִמָּלֵט הָהָרָה!</p>
</blockquote>
<p>(“הצבי”, תרמ"ו, גל. 42)</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25483">https://benyehuda.org/read/25483</a></div></body>