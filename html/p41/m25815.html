<h1>בְּיָּם</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>בְּמַיִם עַזִּים, בְּיָם אוֹקְיָנוֹס,</p>
<p>הִנֵּה תָּנוּעַ אֳנִיָּה אַחַת;</p>
<p>בְּאֵין מָקוֹם תָּחִישׁ מִפְלָט וּמָנוֹס,</p>
<p>תַּעֲלֶה שָׁמַיִם, תֵּרֵד שַׁחַת.</p>
</blockquote>
<blockquote>
<p>רַב-הַחוֹבֵל יִרְאֶה בָּעֲנָנִים</p>
<p>הָאִם סַעַר מִזַּעְפּוֹ יָנוּחַ?</p>
<p>נִתְּקוּ הַחֲבָלִים, נִשְׁבְּרוּ הַתְּרָנִים,</p>
<p>הַיָּם הִנּוֹ כְּסִיר נָפוּחַ.</p>
</blockquote>
<blockquote>
<p>הָרוּחַ יָפוּחַ, יְרוֹמֵם הַגַּלִּים</p>
<p>עֲלֵי אֳנִיָּה וּתְרָנֶיהָ;</p>
<p>תַּנִּינִים נוֹרָאִים הַשָּׁטִים קַלִּים,</p>
<p>יְלַחֲכוּ אֳנִיָּה עִם כְּתָלֶיהָ…</p>
</blockquote>
<blockquote>
<p>וּבְאַנְשֵׁי הָאֳנִיָּה פַּחַד וּזְוָעוֹת</p>
<p>הֵן הַמָּוֶת מְרַחֵף עָלֵימוֹ;</p>
<p>בֶּרֶךְ יִכְרָעוּן, יַזִּילוּ דְמָעוֹת</p>
<p>בִּתְפִלָּה קוֹרְאִים אֱלֹהֵימוֹ.</p>
</blockquote>
<blockquote>
<p>וּבְיַרְכְּתֵי הַסְּפִינָה, יְהוּדָה בּוֹדֵד,</p>
<p>הֲתִשְׁמַע קוֹל קוֹרֵא אֵלֶיךָ?</p>
<p>"הַבֵּט, הָאֳנִיָּה אֵיכָה תִּתְנוֹדֵד,</p>
<p>קוּם וּקְרָא גַּם לֵאלֹהֶיךָ"!!</p>
</blockquote>
<blockquote>
<p>הַלֵּוִי יִשְׁמַע, וַיִּקַּח כִּנּוֹרוֹ,</p>
<p>יַךְ מֵיתָרָיו, וְנַפְשׁוֹ תָּהֵלָּה;</p>
<p>וּבְקוֹל אַדִּיר הִשְּׁמִיעַ מִזְמוֹרוֹ,</p>
<p>שִׁיר צִיּוֹן אֲשֶׁר אָהֵב סֶלָה…</p>
</blockquote>
<blockquote>
<p>מִשִּׁירֵי צִיּוֹן צִלְצְלוּ מֵיתָרָיו,</p>
<p>נְגִינוֹת-עֵבֶר, רַעַם קוֹלוֹתָיו;</p>
<p>הַיָּם שָׁמַע — וַיִשְׁתְּקוּ מִשְׁבָּרָיו</p>
<p>גַּם הָרוּחַ כָּנַף אֶבְרוֹתָיו…</p>
</blockquote>
<blockquote>
<p>גַּם הַשֶּׁמֶשׁ, מְלֶכֶת הַשָּׁמַיִם,</p>
<p>יָצְאָה מֵחַדְרָהּ שְׁמֹעַ רְנָנָיו;</p>
<p>רָקִיעַ בְּזָהֳרוֹ שָׁלַח קַרְנַיִם.</p>
<p>וּכְמֹץ יְסֹעָר, נִפְזְרוּ עֲנָנָיו…</p>
</blockquote>
<blockquote>
<p>וּבַת-גַּלִּים מִצָהֳלָה נֶאֱלָמָה,</p>
<p>בְּשָׁמְעָהּ כִּנּוֹרוֹ וְקוֹל הַנִּגּוּנִים;</p>
<p>בִמְחוֹלַת מַחֲנַיִם רָקְדוּ בַּיָמָּה,</p>
<p>דְגֵי-הַיָּם עִם הַתַּנִּינִים…</p>
</blockquote>
<blockquote>
<p>הָאֳנִיָּה תַּעֲבֹר, גַּם הִתְאוֹשָׁשָׁה,</p>
<p>כְּהוֹלֵךְ בֶּחָלִיל, כִּנּוֹר וָתֹף;</p>
<p>עָגְנָהּ הִשְׁלִיכָה עֲלוֹת הַיַּבָּשָׁה,</p>
<p>מוּל יָפוֹ, שָׁמָּה בַּחוֹף.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25815">https://benyehuda.org/read/25815</a></div></body>