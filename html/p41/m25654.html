<h1>רֹאשׁ פִּנָּה</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>חִצְבוּ, חִצְבוּ בֶּהָרִים,</p>
<p>חִצְבוּ וּבְקוֹל רִנָּה</p>
<p>גֹּלּוּ אֲבָנִים יְקָרִים,</p>
<p>הַאֶבֶן לְרֹאשׁ פִּנָּה.</p>
<p>גֹּלּוּ חֶרְפַּת עַמֵּנוּ:</p>
<p>“נִרְפִּים הֵם, עֲצֵלִים”,</p>
<p>יִרְאוּ עַמֵּי שְׁכֵנֵינוּ,</p>
<p>כִּי הִנְּכֶם עֲמֵלִים.</p>
</blockquote>
<blockquote>
<p>גֹּלּוּ מֵהָרֵי יְהוּדָה,</p>
<p>חֶרְפָּה זוֹ סַקְּלוּהָ;</p>
<p>תַּחַת הַיְסוֹד־לִתְעוּדָה</p>
<p>עָמֹק שָׁם קַבְּרוּהָ.</p>
<p>בְּנוּ בָתִּים תֵּשֵׁבוּ</p>
<p>בָּם, בֶּטַח בְּאַרְצֵכֶם</p>
<p>וּבַל עוֹד תֵּעָצֵבוּ,</p>
<p>סַקְּלוּ אֶת כַּרְמֵיכֶם.</p>
</blockquote>
<blockquote>
<p>תַּחַת גֶּפֶן וּתְאֵנָה</p>
<p>תֵּשְׁבוּ לֹא תִירָאוּ;</p>
<p>עִבְדוּ אֲדָמָה שְׁמֵנָה</p>
<p>מִלַּחְמָהּ תִּשְׂבָּעוּ.</p>
<p>עַל יִשְׂרָאֵל יִלְלָתוֹ</p>
<p>שָׁוְא שָׁר הַמְּשׁוֹרֵר,</p>
<p>עַל חֻרְבַּן אַדְמָתוֹ</p>
<p>קוֹל יְלֵל עוֹרֵר.</p>
</blockquote>
<blockquote>
<p>קֵן לְיוֹנָה נוֹדֶדֶת,</p>
<p>שׁוּעָל – מְעָרָתוֹ;</p>
<p>לָאָדָם־אֶרֶץ מוֹלֶדֶת,</p>
<p>“לִיהוּדָה־קִבְרָתוֹ”.</p>
</blockquote>
<blockquote>
<p>הַרְאוּ לְעֵינֵי הָרְבָבוֹת</p>
<p>כִּי שֶׁקֶר דִּבְרָתוֹ;</p>
<p>כִּי לֹא קְבָרִים וָחֳרָבוֹת</p>
<p>לוֹ אֶרֶץ חֶמְדָּתוֹ.</p>
</blockquote>
<blockquote>
<p>יִרְאוּ בְּאֶרֶץ מְכוֹרָתוֹ</p>
<p>וּבְאַרְצוֹ הַחֲמוּדָה,</p>
<p>יִשְׂרָאֵל עֲלֵי אַדְמָתוֹ</p>
<p>וּבַיִת לִיהוּדָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25654">https://benyehuda.org/read/25654</a></div></body>