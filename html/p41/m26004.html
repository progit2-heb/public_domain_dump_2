<h1>דִּמְעוֹת הַתַּמּוּז</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>וְהִנֵּה נָשִׁים מְבַכּוֹת אֶת הַתַּמּוּז</p>
</blockquote>
<p>(יחזקאל ה', יד).</p>
<blockquote>
<p>גּוֹיִם הַקַּדְמוֹנִים עָבְדוּ אֱלִילִים</p>
<p>דָּרְשׁוּ בַּיִּדְעוֹנִים סָגְדוּ לַפְּסִילִים.</p>
</blockquote>
<blockquote>
<p>זִקְנֵיהֶם, כָּמְרֵיהֶם הוֹלִיכוּם שׁוֹלָל,</p>
<p>בָּאֵשׁ הָעָבְרוּ בְּנֵיהֶם, יֶלֶד וְעוֹלָל.</p>
</blockquote>
<blockquote>
<p>גַּם סֵמֶל הַמִּפְלֶצֶת, מַעֲשׂה חֲרֹשֶׁת</p>
<p>בְּעֵינַיִם קוֹרֶצֶת; עָשׂוּ מִנְּחֹשֶׁת.</p>
</blockquote>
<blockquote>
<p>בִּבְדִיל וְעוֹפֶרֶת עֵינֶיהָ שֻׁבָּצוּ</p>
<p>בְּבִטְנָהּ הַנְּעֹרֶת. עִם קַשׁ קֻבָּצוּ.</p>
</blockquote>
<blockquote>
<p>לִפְנֵי זֶה יְצוּר כֶּסֶל כֻּלָּם כָּרָעוּ</p>
<p>לְסֵמֶל זֶה הַפֶּסֶל “תַּמּוּז” קָרָאוּ,</p>
</blockquote>
<blockquote>
<p>הַכְּמָרִים הִסִּיקוּ, בֶּטֶן הָאֱלִיל</p>
<p>בִּדְמָעוֹת הֵרִיקוּ עוֹפֶרֶת וּבְדִיל.</p>
</blockquote>
<blockquote>
<p>הָהּ, עֵינָיו בּוֹכִיּוֹת כְּמָרִים הָמָיּוּ</p>
<p>נָשִׁים רַחֲמָנִיּוֹת עִמּוֹ בָּכָיוּ.</p>
</blockquote>
<blockquote>
<p>הַתַּמּוּז הָאֱלִיל דַעְתּוֹ יְחַוֶּה</p>
<p>כִּי רָעֵב הַפְּסִיל קָרְבָּן יִתְאַוֶּה…</p>
</blockquote>
<blockquote>
<p>כְּדִמְעוֹת תַּמּוּז וּבֵל נִשְׁפַּךְ דִּמְעִי</p>
<p>עַל גּוֹלֵי יִשְׂרָאֵל שָׁם בְּקִיפְרִיס הָאִי.</p>
</blockquote>
<p>(הצבי, תרמ"ו גל. 39)</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/26004">https://benyehuda.org/read/26004</a></div></body>