<h1>תִּקְוָתֵנוּ</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עוֹד תִּקְוָתֵנוּ חֲזָקָה</p>
<p>לָרֶשֶׁת אֶת אַרְצֵנוּ;</p>
<p>אִם כִּי בְּמָתְנֵינוּ מוּעָקָה</p>
<p>גַּם בַּסַּד רַגְלֵנוּ.</p>
<p>כָּל עוֹד לֶאֱלֹהַּ מִלִּים</p>
<p>לְנִכְאֵי לֵב סַמִּים;</p>
<p>וְשִׁירֵי מִזְמוֹרֵי תְּהִלִּים</p>
<p>יָשִׁירוּ כָּל הָעַמִּים.</p>
<p>כָּל עוֹד יִשְׁמָעֵאל</p>
<p>יֶחֱלֶה אֶת מַחֲלָתוֹ;</p>
<p>וּבֶן־דוֹדוֹ יִשְׂרָאֵל</p>
<p>יְהִי יוֹרֵשׁ נַחֲלָתוֹ.</p>
<p>כָּל עוֹד מֶמְשֶׁלֶת זָדוֹן</p>
<p>בְּעֹז תִּשְׁאַף צַמִּים,</p>
<p>וְרִיב מַצָּה וּמָדוֹן</p>
<p>תְּחַרְחֵר בֵּין הָעַמִּים.</p>
<p>כָּל עוֹד בְּנֵי־בְלִי־שֵׁם</p>
<p>כַּכְּלָבִים יֶחֶרְצוּ לְשׁוֹנָם;</p>
<p>וּבְנֵי יְהוּדָה – הֵם</p>
<p>יֵלְכוּ קוֹמְמִיּוּת בְּגְאוֹנָם.</p>
<p>כָּל עוֹד יְלָדִים וְעוֹלָלִים</p>
<p>“בְּשֵׁם יִשְׂרָאֵל יִקְרָאוּ”,</p>
<p>לִמְלִיצוֹת, חִידוֹת וּמְשָׁלִים</p>
<p>מֵחוֹזֵינוּ בְּרֶגֶשׁ יִשְׁמָעוּ.</p>
<p>כָּל עוֹד הַצֵּל וְגָנֹן</p>
<p>יַד ד' רוֹמֵמָה וּנְטוּיָה</p>
<p>וּבְיַעַר הַלְּבָנוֹן</p>
<p>הַגֶּפֶן שָׁם פּוֹרִיָּה.</p>
<p>כָּל עוֹד גְּבִיעִים מְלֵאִים</p>
<p>מִדַּם עֵנָב חֶמֶר,</p>
<p>וּבְנֵי יִשְׂרָאֵל כְּרֵעִים</p>
<p>יִשְׁתּוּ וְיָשִׁירוּ זֶמֶר.</p>
</blockquote>
<blockquote>
<p><strong>עוֹד לֹא אָבְדָה תִּקְוָתֵנוּ</strong></p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25479">https://benyehuda.org/read/25479</a></div></body>