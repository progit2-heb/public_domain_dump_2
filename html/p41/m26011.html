<h1>הַגְּדִי</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<p>מֻקְטָר לְאִמִּי הַיְּקָרָה, לְמַזְכֶּרֶת אַהֲבָה מִבְּנָהּ הַמְּחַבֵּר.</p>
<blockquote>
</blockquote>
<blockquote>
<p>הֲתִזְכְּרִי עַתָּה אִמִּי?</p>
<p>אָז בְּעַרְשִׁי יָשַׁנְתִּי;</p>
<p>וַתְּהִי שִׁירָתֵךְ עִמִּי</p>
<p>מִשְּׂפָתֵךְ הֶאֱזַנְתִּי?</p>
</blockquote>
<blockquote>
<p>"תַּחַת עֶרֶשׂ בְּנִי</p>
<p>יַעֲמֹד עַתָּה גְּדִי;</p>
<p>הַגְּדִי יִסְחַר סְחוֹרָה</p>
<p>וּבְנִי יִלְמַד תּוֹרָה.</p>
</blockquote>
<blockquote>
<p>בִּשְׁקֵדִים וְרִמּוֹנִים</p>
<p>יִסְחַר הַגְּדִי;</p>
<p>וּסְפָרִים הַנְבוֹנִים,</p>
<p>אָז יִכְתֹּב בְּנִי".</p>
</blockquote>
<blockquote>
<p>עוֹד לְאָזְנַי תְּצִילֶּינָה</p>
<p>קוֹלוֹת שִׁירָתֵךְ;</p>
<p>עוֹד לְאָזְנַי תְּהִימֶנָה</p>
<p>קוֹלוֹת אַהֲבָתֵךְ.</p>
</blockquote>
<blockquote>
<p>הַשְּׁקֵדִים, הָרִמּוֹנִים,</p>
<p>הַגְּדָיִים אָכָלוּ;</p>
<p>גַּם סְפָרַי, הַנְּבוֹנִים,</p>
<p>מִזֹקֶן כְּבָר בָּלוּ.</p>
</blockquote>
<blockquote>
<p>הֲאָהּ, יָמַי בְּרְחוּ חִישׁ</p>
<p>אָהִימָה כְּלָיִּשׁ;</p>
<p>אֲנִי נִהְיֵיתִי אִישׁ</p>
<p>וְהַגְּדִי נִהְיָה – תָּיִשׁ.</p>
</blockquote>
<blockquote>
<p>בארות, תרמ"ד (ערב חג האביב).</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/26011">https://benyehuda.org/read/26011</a></div></body>