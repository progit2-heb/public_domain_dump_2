<h1>מַפֶּלֶת יָוָן</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>כֹּה אָמַר ד' צְבָאוֹת,</p>
<p>לִשְׁפֹּט אֶת יָוָן אֵשֵׁב לַכֵּס,</p>
<p>מִימִינִי לְיָוָן לַמָּוֶת תּוֹצָאוֹת,</p>
<p>וְעַל הַר נִשְׁפֶּה שְׂאוּ נֵס.</p>
</blockquote>
<blockquote>
<p>הָרִימוּ קוֹל לְיַפַּן וְשָׂרָיו,</p>
<p>הָנִיפוּ יַד לְעוֹבְדֵי חַמָּנִים;</p>
<p>יַחַד יָבֹזּוּ פִּתְחֵי מִבְצָרָיו,</p>
<p>וְכַדּוּרֶיךָ בְּגַת יִדְרְכוּ הַיְּוָנִים.</p>
</blockquote>
<blockquote>
<p>הָכִינוּ לְיָוָן וּבָנָיו מַטְבֵּחַ,</p>
<p>הָרִיקוּ חַרְבוֹתֵיכֶם, יִתְבּוֹסֵס בְּדָמָיו;</p>
<p>אֲנִי ד' אֶשְׁפֹּט הָרוֹצֵחַ,</p>
<p>בְּדַם עַמִּי רָחַץ פְּעָמָיו.</p>
</blockquote>
<blockquote>
<p>גִבּוֹרֵי יַפַּן מִשְׁחוּ הַשְּׁלָטִים,</p>
<p>מִרְקוּ הָרְמָחִים עֲלֵי הָרָמָה;</p>
<p>בְּיָוָן עֲשׂוּ נְקָמוֹת וּשְׁפָטִים,</p>
<p>אֲנִי ד' מְפַקֵּד צְבָא-מִלְחָמָה.</p>
</blockquote>
<blockquote>
<p>דַלְתֵּי נְחוּשָׁה לִפְנֵיכֶם אֶשְׁבֹּרָה,</p>
<p>וּבְרִיחֵי בַרְזֶל אֲגַדַּע בַּשָּׁעַר;</p>
<p>מִדַּם יָוָן חִצֵּיכֶם אֶשְׁכֹּרָה,</p>
<p>חֲלְלָיו — מַאֲכָל לְחַיְתוֹ יָעַר.</p>
</blockquote>
<blockquote>
<p>הוֹבִישׁ יָוָן, בְּפָנָיו כְּלִמָּה,</p>
<p>רַךְ-לֵב לִבּוֹ כְּנָשָׁיו;</p>
<p>סֵמֶל תִּפְלֶצֶת, אֵשֶׁת הַזִּמָּה,</p>
<p>יוֹבִיל לִפְנֵי חֵילוֹ וּפָרָשָׁיו.</p>
</blockquote>
<blockquote>
<p>אֵשֶׁת הַזִּמָּה — בּוּל עֵץ,</p>
<p>עֵינֶיהָ בְּתַרְשִׁישׁ מְמֻלָּאוֹת;</p>
<p>לֶאֱמוּנַת שָׁוְא בָּא הַקֵּץ,</p>
<p>וְעִמָּהּ יַחַד יִפֹּל לְמַשּׁוּאוֹת.</p>
</blockquote>
<blockquote>
<p>הוֹבִישָׁה אִמְּכֶם, תְּהִי לְשָׁלָל,</p>
<p>עֶזְרָתָהּ אַךְ תִּקְוַת שָׁוְא;</p>
<p>לִפְנֵי יַפַּן תִּפֹּל חָלָל,</p>
<p>אַתָּה יָוָן — גּוֹי וֵאלֹהָיו…</p>
</blockquote>
<p>וּדלין</p>
<p>(בבוא השמועה כי מבצר פורט-ארטור נפל ביד צבא היפנים)</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25824">https://benyehuda.org/read/25824</a></div></body>