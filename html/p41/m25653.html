<h1>עֶקְרוֹן</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>פֹּה עָמַד מִלְּפָנִים</p>
<p>הֵיכָל מִבַּעַל־זְבוּב,</p>
<p>לְפָנָיו שָׁרו רְנָנִים</p>
<p>בְּכִנּוֹר וְחָלִיל־נְבוּב.</p>
</blockquote>
<blockquote>
<p>מֶנּוּ שָׁאֲלוּ רְבִיבִים</p>
<p>לָאָרֶץ יָחוּשׁוּ,</p>
<p>גַם לְגָרֵשׁ הַזְּבוּבִים</p>
<p>בְּשַׂר־חַי יַבְאִישׁוּ.</p>
</blockquote>
<blockquote>
<p>בָּאֵי חַצְרוֹת שְׁעָרָיו,</p>
<p>אַרְצָה הִשְׁתָּחוּ;</p>
<p>לוֹ כֹּהֲנָיו, כְּמָרָיו,</p>
<p>אֵילִים זָבָחוּ.</p>
</blockquote>
<blockquote>
<p>הֵיכַל זֶה הָאֱלִיל</p>
<p>חָרַב עַד יְסוֹדוֹ;</p>
<p>מִמִּקְדָשׁוֹ כָּלִיל</p>
<p>גָּלָה גַּם כְּבוֹדוֹ.</p>
</blockquote>
<blockquote>
<p>בְּחַצְרוֹת בָּמוֹתָיו</p>
<p>פַּחַד וּזְוָעוֹת;</p>
<p>וּמִקְדְשֵׁי מִזְבְּחוֹתָיו</p>
<p>הָיוּ לְמָחֳרָאוֹת.</p>
</blockquote>
<blockquote>
<p>בִּמְקוֹם נְגִינוֹת שֵׁכָר</p>
<p>שָׁרוּ כְּמָרָיו</p>
<p>לְבַעַל אֵל נֵכָר</p>
<p>בְּחַצְרוֹת שְׁעָרָיו.</p>
</blockquote>
<blockquote>
<p>עַתָּה, בְּבֵית אֱלֹהֵינוּ,</p>
<p>בְּבֵית אֵל שַׁדַּי,</p>
<p>יָרֹנוּ בְּנֵי עַמֵּנוּ</p>
<p>זְמִירוֹת לְאֵל־חַי.</p>
</blockquote>
<blockquote>
<p>יוֹשְׁבֵי עֶקְרוֹן לְפָנִים</p>
<p>סָפוּ גַם כָּלוּ;</p>
<p>עוֹבְדֵי זְבוּב וּפְתָנִים</p>
<p>שְׁאוֹל יִתְגַּלְגָּלוּ.</p>
</blockquote>
<blockquote>
<p>וּבְנֵי יְהוּדָה שָׁמָּה</p>
<p>יָרְשׁוּ אַרְצוֹתָם;</p>
<p>בְּעֶקְרוֹן, בָּרָמָה,</p>
<p>כּוֹנְנוּ מוֹשְׁבוֹתָם.</p>
</blockquote>
<blockquote>
<p>נָא, עַמִּי, הַבִּיטָה</p>
<p>קוֹרוֹת הַיָּמִים;</p>
<p>וּבְעֶקְרוֹן הַשְׁקִיטָה</p>
<p>נֶצַח עוֹלָמִים.</p>
</blockquote>
<blockquote>
<p>בְּנֵה אַרְצְךָ הַחֲמוּדָה!</p>
<p>דִּגְלְךָ: “יָה־נִסִּי”.</p>
<p>הֱיֵה כְּאַלּוּף בִּיהוּדָה,</p>
<p>וְעֶקְרוֹן כַּיְבוּסִי.</p>
</blockquote>
<p>(עקרון, תרמ"ו)</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25653">https://benyehuda.org/read/25653</a></div></body>