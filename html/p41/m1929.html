<h1>הַשּׁבוּעָה</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<p>פקוד יפקוד אלהים אתכם (בראשית)</p>
<blockquote>
<p>הִשְׁבַּעְתִּי אֶתְכֶם, אַחַי, אַחְיוֹתַי</p>
<p>אֲשֶׁר שָׁמְעוּ קוֹל מַנְגִּינוֹתַי, –</p>
<p>עֵת פָּקוֹד יִפְקוֹד אֶתְכֶם אֱלֹהִים,</p>
<p>אָז בְּאַחֲרִית יָמִים יֻצָּרוּ</p>
<p>הַעֲלוּ מִזֶּה אֶת עַצְמוֹתַי</p>
<p>עֲלֵי אַדְמַת נֵכר נִפְזָרוּ.
פֹּה אֵלֵךְ, הָהּ עֲרִירִי…</p>
<p>הַעֲלוּ מִזֶּה אֶת עַצְמוֹתַי…</p>
<p>קִבְרוּנִי בִּירוּשָׁלַיִּם עִירִי,</p>
<p>שָׁם תָּמָר יִינַק מִלֵּחַ כִּלְיוֹתַי…</p>
<p>הִשְׁבַּעְתִּי אֶתְכֶם, אַחַי וְאַחְיוֹתַי,</p>
<p>הַשּׁבוּעָה הַזֹּאת:</p>
<p>“הַעֲלוּ מִזֶּה אֶת עַצְמוֹתַי”.
שָׁם בְּאֶרֶץ אֲבוֹתַי</p>
<p>בַּל תֹּאכְלֵנִי תוֹלֵעָה,</p>
<p>וּבֵין קִבְרֵי אַחַי, אַחְיוֹתַי</p>
<p>רַק שָׁם אֶמְצָא מַרְגֵּעָה…</p>
<p>הִשְׁבַּעְתִּי אֶתְכֶם אַחַי, אַחְיוֹתַי</p>
<p>הִשְׁבַּעְתִּי – וּבְשֵׁם אֵל דֵּעָה,</p>
<p>כִּי תַעֲלּו מִזֶּה אֶת עַצְמוֹתַי.
*</p>
</blockquote>
<blockquote>
<p>וּבְשׁוֹפָר גָּדוֹל עֵת יִתָּקַע</p>
<p>עַל פִּסְגַּת הַר מוֹרִיָּה…</p>
<p>גַּם קִבְרִי אָז יִבָּקַע</p>
<p>וְנַפְשִׁי תָשׁוּב לִתְחִיָּה…
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/1929">https://benyehuda.org/read/1929</a></div></body>