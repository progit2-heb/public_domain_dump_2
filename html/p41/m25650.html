<h1>פֶּתַח תִּקְוָה</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עוֹד טֶרֶם רוּחַ־הַלְּאֹם</p>
<p>צָרַר עַמִּי בִּכְנָפָיו,</p>
<p>הֱבִיאוֹ לְאַרְצִי הֲלוֹם</p>
<p>חֲסוֹת בַּתָּמָר וַעֲנָפָיו;</p>
<p>עוֹד טֶרֶם לַחֲתַן־דָּמִים,</p>
<p>לְעַמִּי נִפְתַּר הַחֲלוֹם,</p>
<p>כִּי שָׁמָּה בֵּין הָעַמִּים</p>
<p>יֵלֵךְ נָמוֹג וַהֲלוֹם.</p>
</blockquote>
<blockquote>
<p>אָז כּוֹנַנְתֶּם מוֹשָׁבָה,</p>
<p>עֲמֹל בְּזֵעַת אַפַּיִם;</p>
<p>לֹא לִחְיוֹת מִנְּדָבָה,</p>
<p>רַק מֵעֲמַל כַּפַּיִם.</p>
<p>מִירוּשָׁלַיִם בָּאתֶם</p>
<p>מֵאֵין עוֹזֵר חוֹנַנְתֶּם,</p>
<p>“וּפֶתַח תִּקְוָה קְרָאתֶם”</p>
<p>הַמּוֹשָׁב כּוֹנַנְתֶּם.</p>
</blockquote>
<blockquote>
<p>כַּמָּה צָרוֹת וּתְלָאוֹת</p>
<p>עָבְרוּ עֲלֵי רָאשֵׁיכֶם;</p>
<p>צָרוֹת רַבּוֹת נוֹרָאוֹת</p>
<p>שָׁמָּה רָאוּ עֵינֵיכֶם;</p>
<p>פֶּתַח תִּקְוָה לִפְנֵיכֶם</p>
<p>פֶּתַע, הָהּ, סָגָרוּ,</p>
<p>מִנִּכְלֵי רַע שְׁכֵנֵיכֶם</p>
<p>בִּדְבַר הַ“חֹק” סָגָרוּ.</p>
</blockquote>
<blockquote>
<p>בִּצַּת רֶפֶשׁ וַאֲגַמִּים</p>
<p>גְּבוּלוֹתֵיכֶם יְתָאֵרוּ;</p>
<p>בִּימֵי קַיִץ הַחַמִּים</p>
<p>הַקַּדַּחַת יְעוֹרֵרוּ</p>
<p>אֵדֵי קֶטֶב רָעִים</p>
<p>יִגְרְשׁוּ טִיט וָרֶפֶשׁ,</p>
<p>מֵהֶם חֳלָאִים בָּאִים,</p>
<p>מַחֲלַת לֵב וָנֶפֶשׁ.</p>
</blockquote>
<blockquote>
<p>וּבְכָל זֹאת, אַחַי, שָׁמָּה</p>
<p>גְּדוֹלוֹת עָשׂוּ יְדֵיכֶם,</p>
<p>זְרַעְתֶּם, חֲרַשְׁתֶּם אֲדָמָה</p>
<p>וּבָר מָלְאוּ אֲסָמֵיכֶם.</p>
<p>בָּתִּים בְּנוּיִים לְתַלְפִּיּוֹת</p>
<p>שָׁמָּה בְּמוֹשְׁבוֹתֵיכֶם,</p>
<p>מִדַּם גְּפָנִים פּוֹרִיּוֹת</p>
<p>יָשִׁיקוּ יִקְבֵיכֶם.</p>
</blockquote>
<blockquote>
<p>עִבְדוּ שָׂדוֹת וּכְרָמִים,</p>
<p>עִדְרוּ בְּמַעְדֵר גַּנִּים,</p>
<p>עוֹד לֹא יַאַרְכוּ הַיָּמִים</p>
<p>תֵּשְׁבוּ בֶטַח שַׁאֲנַנִּים.</p>
<p>תִּיבַשׁ בִּצַּת אֲגַמִּים,</p>
<p>תָּמוּת שָׁם הַדְּאָגָה,</p>
<p>וָּבֵין שְׁכֵנֵיכֶם הָעַמִּים</p>
<p>לֹא עוֹד תִּהְיוּ לְחָגָּא.</p>
</blockquote>
<blockquote>
<p>רוּח צַח יִשֹּׁב מִשְּׁפָיִים</p>
<p>סְבִיב מוֹשְׁבוֹתֵיכֶם,</p>
<p>רוּחַ אַהֲבַת יְרוּשָׁלַיִם</p>
<p>רוּח אַהֲבַת אַרְצֵכֶם;</p>
<p>תִּיבַשׁ בִּצַּת אֲגַמִּים</p>
<p>מִכָּל עֲבָרֶיהָ.</p>
<p>שָׁלוֹם לְכָל הָעַמִּים,</p>
<p>מַרְפֵּא בִּכְנָפֶיהָ.</p>
</blockquote>
<p>(פתח תקוה, תרמ"ו)</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25650">https://benyehuda.org/read/25650</a></div></body>