<h1>הָעֵדִים</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p><strong>וְאָעִידָה לִי עֵדִים נֶאֱמָנִים</strong> (ישעיהו)</p>
<p>אֶל תִּקְוַת הַבַּת יְהוּדָה</p>
<p>לְאַחֲרִית טוֹבָה בַּחַיִּים;</p>
<p>עֵדִים נֶאֱמָנִים אָעִידָה,</p>
<p>עֵדִים נֶאֱמָנִים שְׁנַיִם.</p>
<p>הָאֶחָד – בְּאֶרֶץ מִצְרַיִם:</p>
<p>קִבְרוֹת עַם הָרְהָבִי;</p>
<p>הַשֵּׁנִי – בִּירוּשָׁלַיִם:</p>
<p>הַכֹּתֶל הַמַּעֲרָבִי…</p>
<p>בִּימֵי עָנְיָם, אָז הַיְּהוּדִים</p>
<p>בָּנוּ בֶּצֶר לְאַדְמַת חָם;</p>
<p>מִגְדְּלֵי פַּאֲרֵי הָעַמּוּדִים</p>
<p>לְסֵמֶל הָעַבְדוּת שָׁם.</p>
<p>וּבְעֵת יָצְאוּ מִשִּׁפְלוּתָם</p>
<p>בָּנוּ בִירוּשָׁלָיִם</p>
<p>זִכָּרוֹן לִזְמַן חֵרוּתָם</p>
<p>מִקְדָּשׁ לְאֵל שָׁמָיִם.</p>
<p>וּבְאֶרֶץ מוֹף הַמַּצֵּבָה</p>
<p>וּשְׂרִיד קִיר מַחֲמַדֵּינוּ,</p>
<p>יִשְּׂאוּ אוֹתוֹת הַשֵּׂיבָה</p>
<p>מַעֲשֵׂה יְדֵי אֲבוֹתֵינוּ.</p>
<p>כַּמָּה אֲרָצוֹת פֹּרָרוּ,</p>
<p>כַּמָּה מַמְלָכוֹת תַּמּוּ;</p>
<p>כַּמָּה חוֹמוֹת הִתְעַרְעָרוּ</p>
<p>כַּמָּה גוֹיִים נָדַמּוּ.</p>
<p>וּבִכְנַעַן וּבְמֹף שָׁמָּה</p>
<p>עוֹד יַעַמְדוּ הַשְּׁנַיִם;</p>
<p>עֲדֵי תִּתֹּם הַמִּלְחָמָה</p>
<p>בֵּין דְּרוֹר וְעַבְדוּת הַחַיִּים…</p>
</blockquote>
<p>(“הצבי”, תרמ"ו)</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25480">https://benyehuda.org/read/25480</a></div></body>