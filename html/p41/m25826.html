<h1>לְמִלְחָמָה</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>שִׁמְעוּ אֵלַי, גּוֹיִם, הַקְשִׁיבוּ לְאֻמִּים!</p>
<p>כֹּה אָמַר אֵל צְבָאוֹת;</p>
<p>לְעַמִּי עַתָּה אֲדַבֵּר תַּנְחוּמִים,</p>
<p>וּלְאוֹיְבַי יְמִינִי תּוֹרֶה נוֹרָאוֹת.</p>
</blockquote>
<blockquote>
<p>הַגִּידוּ בַגּוֹיִם, לָעַמִּים בַּשֵּׂרוּ:</p>
<p>נָפַל יָוָן לִפְנֵי קָמָיו;</p>
<p>נִקְמַת קִישִׁינוֹב לָמוֹ סַפֵּרוּ,</p>
<p>בָּא קִצּוֹ, הָלַךְ בַּאֲשָׁמָיו.</p>
</blockquote>
<blockquote>
<p>בְּדַם עַמִּי רָחַץ פְּעָמָיו,</p>
<p>הָרַג, טָבַח יְלָדָיו וְעוֹלָלָיו;</p>
<p>עַתָּה יִכְרַע לִפְנֵי קָמָיו,</p>
<p>וְעַל הַרְרֵי נֶשֶׁף יִפְּלוּ חֲלָלָיו.</p>
</blockquote>
<blockquote>
<p>מִמִזְרַח שֶׁמֶשׁ קָרָאתִי עַיִט,</p>
<p>מֵאֶרֶץ מֶרְחָק אִישׁ עֲצָתִי;</p>
<p>קָרָאתִי לְיַפַּן, גִּבּוֹר צַיִד,</p>
<p>גִבּוֹר לְאַפִּי שֵׁבֶט גַּאֲוָתִי.</p>
</blockquote>
<blockquote>
<p>עֲלֵי יָוָן הֵרִיקוּ חַרְבוֹתָם,</p>
<p>בַּמַּחֲנֶה — רִנָּה, בְּשִׂפְתֵיהֶם — תְּרוּעָה;</p>
<p>בְּיַם צִיָּה שָׂמוּ אוֹתוֹתָם,</p>
<p>דָּרְכוּ סוּסֵיהֶם מַרְכְּבוֹתֵיהֶם יְשׁוּעָה.</p>
</blockquote>
<blockquote>
<p>הָעֵזּוּ גִּבּוֹרַי — אַל תַּחְמֹלוּ,</p>
<p>עַל זָקֵן, יֶלֶד וָשָׂב;</p>
<p>לִפְנֵי צִבְאוֹתֵיכֶם כַּקַּשׁ יִפֹּלוּ —</p>
<p>צִבְאוֹת רוּסִיָה וּמַחֲנוֹת רוֹמַנוֹב.</p>
</blockquote>
<blockquote>
<p>אֲנִי ד' אֵלֵךְ לִפְנֵיכֶם,</p>
<p>אֲנִי ד' אֱלֹהֵי צְבָאוֹת;</p>
<p>בְּשֶׁבַע דְּרָכִים יָנוּסוּ אוֹיְבֵיכֶם,</p>
<p>וּבְחֶרֶב נִקְמָתִי אֶעֱשֶׂה נִפְלָאוֹת…</p>
</blockquote>
<blockquote>
<p>יֵדְעוּ הַגּוֹיִם, מֵרָחוֹק לְאֻמִּים,</p>
<p>עַם בָּחַרְתִּי, יְסַפְּרוּ תְּהִלָּתִי;</p>
<p>לְרִיב קִישִׁינוֹב אֶתֵּן שִׁלּוּמִים,</p>
<p>וּלְצִיּוֹן אֶתֵּן חֶרֶב גַּאֲוָתִי…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25826">https://benyehuda.org/read/25826</a></div></body>