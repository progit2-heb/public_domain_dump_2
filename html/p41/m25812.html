<h1>ו. מַשָּׂא שׁוֹמְרוֹן</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>סְבִיב בֵּיתֵּר הַבְּצוּרָה,</p>
<p>שָׁם קְבָרִים לָאֲלָפִים;</p>
<p>כְּסוֹלְלוֹת עִיר הַנְּצוּרָה,</p>
<p>עַל הָעֵמֶק נִשְׁקָפִים.</p>
</blockquote>
<blockquote>
<p>וּמִבְּלִי צִיּוּן מַזְכֶּרֶת,</p>
<p>רשֶׁם פִּתּוּחֵי חוֹתָם;</p>
<p>וּמִבְּלִי אֶבֶן דּוֹבֶרֶת,</p>
<p>מֵאֵלֶּה, חֶלְדָּם, מוֹתָם.</p>
</blockquote>
<blockquote>
<p>הַהֵלֶךְ כִּי יָבוֹא,</p>
<p>שָׁמָּה, בִּישִׁימוֹן יָנוּעַ;</p>
<p>קוֹל דְּמָמָה לוֹ בִּלְבָבוֹ,</p>
<p>חִידַת-קֶדֶם יַבִּיעַ.</p>
</blockquote>
<blockquote>
<p>מִי הֵמָּה אֵלֶּה הַמֵּתִים,</p>
<p>אֵיךְ מֵחֶלֶד נִגְזָרוּ;</p>
<p>פֹּה תַּחַת צִלֲלֵי הַזֵּיתִים,</p>
<p>עָמֹק, עָמֹק, קֻבָּרוּ?</p>
</blockquote>
<blockquote>
<p>גִּבּוֹרִים מִיהוּדָה הֵמָּה,</p>
<p>עִם הָרוֹמִים לָחָמוּ;</p>
<p>וּבָעֹז וּבְיַד רוֹמֵמָה,</p>
<p>נַפְשָׁם בְּכַפָּם שָׂמוּ.</p>
</blockquote>
<blockquote>
<p>לָחֲמוּ כַּלְּבָאִים, כַּכְּפִירֵים,</p>
<p>בְּעַד עַמָּם וּקְדוֹשָׁם;</p>
<p>וּמַלְכָּם, אַדִּיר אַדִּירִים,</p>
<p>בַּר-כּוֹכְבָא בְּרֹאשָׁם.</p>
</blockquote>
<blockquote>
<p>הִנֵּה בְּכָל לַיְלָה וָלַיִל,</p>
<p>לְנֹגַהּ אוֹר הַיָּרֵחַ;</p>
<p>יִתְעוֹרֵר גִבּוֹר הַחַיִל</p>
<p>בַּר-כּוֹכְבָא הַנּוֹצֵחַ.</p>
</blockquote>
<blockquote>
<p>יָקוּם מִקִּבְרוֹ בִּדְמָמָה</p>
<p>וּכְמוֹ חַי הִנֵּהוּ;</p>
<p>רוּחַ חַיִּים: הִיא הַנְּקָמָה</p>
<p>גַּם שֵׁנִית תְּחַיֵּהוּ.</p>
</blockquote>
<blockquote>
<p>יִלְבַּשׁ מַדָּיו עִם שִׁרְיוֹנוֹ</p>
<p>וּבְרֹאשׁוֹ כּוֹבַע יְשׁוּעָה;</p>
<p>יַחְגֹּר חַרְבּוֹ, כִּידוֹנוֹ,</p>
<p>יִתְקַע בְּשׁוֹפַר הַתְּרוּעָה.</p>
</blockquote>
<blockquote>
<p>יִרְכַּב בְּעֹז עֲלֵי סוּסוֹ,</p>
<p>עָלָיו תִּרְנֶה אַשְׁפָּתוֹ;</p>
<p>וּבְיָדוֹ דִגְלוֹ וְנִסּוֹ</p>
<p>דֶּגֶל אֶרֶץ מוֹלַדְתּוֹ.</p>
</blockquote>
<blockquote>
<p>"הָקִיצוּ — יִתֵּן קוֹל דְּבָרוֹ —</p>
<p>גִבּוֹרַי יְשֵׁנֵי אֲדָמָה" —</p>
<p>גַּם יָרִיעַ בְּקוֹל שׁוֹפָר</p>
<p>לְקוֹלוֹ תֶּחֱרַד הָרָמָה…</p>
</blockquote>
<blockquote>
<p>לְקוֹלוֹ יִבָּקְעוּ הַקְּבָרִים,</p>
<p>חַיִל בָּלְעוּ — יָקִיאוּ;</p>
<p>גִּבּוֹרִים מִכָּל עֲבָרִים</p>
<p>“הֵידָד מַלְכֵּנוּ” יָרִיעוּ.</p>
</blockquote>
<blockquote>
<p>גְּדוּדֵי רַגְלִים וּפָרָשִׁים,</p>
<p>סָבִיב לְדִגְלוֹ יִתְגּוֹדָדוּ;</p>
<p>תַּחַת פְּקֻדַּת הָרָאשִׁים,</p>
<p>לְמַחֲנוֹת יִתְפָּקָדוּ…</p>
</blockquote>
<blockquote>
<p>בַּחֲרָבוֹת שְׁלוּפוֹת וּרְמָחִים</p>
<p>יֵצְאוּ חוֹצֵץ כֻּלָּמוֹ;</p>
<p>וּלְמַחֲנוֹת יַחַד נֶעֱרָכִים</p>
<p>עִם תִּפְאֶרֶת עֻזָּמוֹ.</p>
</blockquote>
<blockquote>
<p>בִּידֵיהֶם חֲרָבוֹת שְׁלוּפוֹת,</p>
<p>וּכְמוֹ בְּסַעֲרַת מִלְחָמָה;</p>
<p>יִלְחֲמוּ בְּמִלְחָמוֹת תְּנוּפוֹת</p>
<p>בָּעֵמֶק גַּם בָּרָמָה.</p>
</blockquote>
<blockquote>
<p>כִּדְמוּת אֲנָשִׁים נִלְחָמִים,</p>
<p>נִרְאוּ צִלֵּי אַלּוֹנִים;</p>
<p>כִּדְמוּת הָרוֹמִים הַקָּמִים</p>
<p>בַּחֲרָבוֹת עִם כִּידוֹנִים.</p>
</blockquote>
<blockquote>
<p>וּבַר-כּוֹכְבָא יִסְתַּעֵר</p>
<p>בִּסְבַךְ עֵצִים וּפֹארוֹת;</p>
<p>כְּמוֹ אֲרִי טוֹרֵף יִתְנַעֵר</p>
<p>יַךְ זַלְזַלִּים וּזְמוֹרוֹת.</p>
</blockquote>
<blockquote>
<p>דִּגְלוֹ בָּרוּחַ יִתְנוֹסֵס</p>
<p>כַּנֵּס עֲלֵי הַחוֹמָה;</p>
<p>וְתַחַת רַגְלוֹ הוּא בּוֹסֵס</p>
<p>קָדְקֹד לִגְיוֹנֵי רוֹמָה…</p>
</blockquote>
<blockquote>
<p>פֶּתַע — יִרְאֶה מֵהֶהָרִים</p>
<p>יוֹרֵד הָמוֹן רָב;</p>
<p>הָמוֹן, וּפְנֵיהֶם מוּזָרִים</p>
<p>כַּגְּדוּד הוּא עָרוּךְ לַקְּרָב.</p>
</blockquote>
<blockquote>
<p>הֶחָלוּץ יִשְׁלַח לִקְרָאתָם</p>
<p>לָדַעַת מִמִּי הֵמָּה;</p>
<p>וּמַה מְחוֹז מַטְּרָתָם</p>
<p>פֹּה בַּשָּׁרוֹן, בַּשְּׂדֵמָה?…</p>
</blockquote>
<blockquote>
<p>"מֵאַיִן אַתֶּם הַבָּאִים?</p>
<p>— הֶחָלוּץ יִתֵּן דְּבָרוֹ —</p>
<p>וּפֹה בְּעֵמֶק-הָרְפָאִים</p>
<p>מִי יָשִׂים מִשְׁטָרוֹ?</p>
</blockquote>
<blockquote>
<p>וּמָה הֶחֳרָבוֹת בִּידֵיכֶם</p>
<p>לְשָׁלוֹם אוֹ לַמִּלְחֶמֶת?</p>
<p>מַהֲרוּ וּתְנוּ עֵדֵיכֶם</p>
<p>הַגִידוּ דִבְרֵי-אֱמֶת.</p>
</blockquote>
<blockquote>
<p>"שָׁלוֹם עֲלֵיכֶם חֲלוּצִים</p>
<p>וּרְמִיָּה אֵין בָּנוּ;</p>
<p>מִתִּגְרַת יַד הֶעָרִיצִים</p>
<p>כִּמְעַט נִכְחַד קִימָנוּ".</p>
</blockquote>
<blockquote>
<p>"אֲנַחְנוּ יְהוּדִים הַגּוֹלִים,</p>
<p>וּמִפְּנֵי קֶשֶׁת דְּרוּכָה;</p>
<p>לִפְלֶשֶׁת אֲנַחְנוּ עוֹלִים</p>
<p>לָתוּר לָנוּ הַמְּנוּחָה.</p>
</blockquote>
<blockquote>
<p>לֹא בִּגְבוּרָה וָכֹח</p>
<p>נְחַיֶּה הָאֲדָמָה הַיְּבֵשָׁה;</p>
<p>רַק כְּאִכָּרִים נִפְלֹחַ</p>
<p>בַּבַּרְזֶל וּמַחֲרֵשָׁה.</p>
</blockquote>
<blockquote>
<p>חַרְבוֹתֵינוּ הֵן מַזְמֵרוֹת,</p>
<p>קַרְדֹּם, מַעֲצָד — הַשְּׁלָטִים;</p>
<p>לְצֹאנֵנוּ נִבְנֶה הַגְּדֵרוֹת</p>
<p>וּלְבָנֵינוּ — הַבָּתִּים".</p>
</blockquote>
<blockquote>
<p>בַּר-כּוֹכְבָא כִּשְׁמֹעַ</p>
<p>אֶת אֵלֶּה הַדְּבָרִים;</p>
<p>צִוָּה לַחְדֹּל מִתְּקֹעַ</p>
<p>וְכֹה נָשָׂא אֲמָרִים:</p>
</blockquote>
<blockquote>
<p>"אַחַי וּלְאֻמִּי הַבָּאִים</p>
<p>זֹאת עֲלֵי לִבְּכֶם שִׂימוּ;</p>
<p>הֱיוּ נָא עַזִּים כַּלְּבָאִים</p>
<p>דֶגֶל נֵס-יָהּ הָרִימוּ.</p>
</blockquote>
<blockquote>
<p>עִזְרוּ אִישׁ אֶת רֵעֵהוּ,</p>
<p>אָז לְתוּשִׁיָּה כִּפְלָיִם;</p>
<p>בַּעֲזֹר אֶחָד אֶת מִשְׁנֵהוּ</p>
<p>לִפְעֻלַּתְכֶם יָדָיִם.</p>
</blockquote>
<blockquote>
<p>בַּל תֵּלְכוּ קוֹדֵר וּשְׁחוֹחַ,</p>
<p>הַשְׁלִיכוּ יְגוֹנְכֶם הַיָּמָּה;</p>
<p>אֲזַי תִּפְרֹצוּ בְּכֹחַ</p>
<p>קֵדְמָה, נֶגְבָּה, וָיָמָּה.</p>
</blockquote>
<blockquote>
<p>עֵדָה הִיא בֵּיתֵּר הַהֲרוּסָה,</p>
<p>עֵדִים אֲבָנִים הֵמָּה;</p>
<p>מִי נָתַן יַעֲקֹב לִמְשִׁסָּה?</p>
<p>וְאֶרֶץ יְהוּדָה שׁוֹמֵמָה?</p>
</blockquote>
<blockquote>
<p>הֲלֹא הֵם אַנְשֵׁי הַמָּדוֹן</p>
<p>בִּדְבַר נִרְגָּן פָּרָעוּ;</p>
<p>וּבְמַעַל יָדָם וּבְזָדוֹן</p>
<p>בַּחַיִּים נָדוּ וְנָעוּ.</p>
</blockquote>
<blockquote>
<p>הֵן עַתָּה בַּחֲצִי הַלֵּילוֹת</p>
<p>לֹא עוֹד יַדְרִיכוּנִי מְנוּחָה;</p>
<p>שׁוֹפָרוֹת, מִבְצָרִים, סוֹלְלוֹת,</p>
<p>חֲרָבוֹת וְקֶשֶׁת דְּרוּכָה.</p>
</blockquote>
<blockquote>
<p>עֵת נְקָמָה הִיא בָּאָה,</p>
<p>וּבַת-עַמִּי בַּלְּאֻמִּים;</p>
<p>לֹא תִּהְיֶה עוֹד נָדָה, נָעָה,</p>
<p>וּלְרִיב צִיּוֹן שִׁלּוּמִים.</p>
</blockquote>
<blockquote>
<p>עַתָּה אָשׁוּבָה לַקֶּבֶר,</p>
<p>טֶרֶם בֹּקֶר יוֹפִיעַ;</p>
<p>גַּם אֲנִי הַגֶּבֶר</p>
<p>בְּגֵיא-רְפָאִים אַרְגִּיעַ.</p>
</blockquote>
<blockquote>
<p>מֵעֲמַל נְדוּדִים וַאֲנָחָה,</p>
<p>נַפְשִׁי עַתָּה תִּרְגָּעִי;</p>
<p>הִנֵּה מִפַּאֲתֵי מִזְרָחָה</p>
<p>כַּבָּרָק מַבְרִיק בַּרְקָאִי.</p>
</blockquote>
<p>(חיפה, תרמ"ד)</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25812">https://benyehuda.org/read/25812</a></div></body>