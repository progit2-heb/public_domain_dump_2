<h1>גוֹג וּמָגוֹג</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>בְּיָמִים קַדְמוֹנִים, בְּיַד הַנְּבִיאִים,</p>
<p>דִבַּרְתִּי לַחֲסִידַי אָז בְּחָזוֹן,</p>
<p>עָלֶיךָ גּוֹג, רֹאשׁ הַנְּשִׂיאִים,</p>
<p>וִּבשְׁמָנֶיךָ לְהָבִיא רָזוֹן.</p>
</blockquote>
<blockquote>
<p>בָּאָה הָעֵת, עֵת שִׁלּוּמִים</p>
<p>לְרִיב צִיּוֹן, אֲשֶׁר סָבָלָה,</p>
<p>מִידֵי זֵדִים וְרִשְׁעַת לְאֻמִּים</p>
<p>מַמְלָכָה גְדוֹלָה וְגַם שְׁפָלָה.</p>
</blockquote>
<blockquote>
<p>“הִנְנִי עָלֶיךָ, גּוֹג וּמָגוֹג”</p>
<p>כֹּה אָמַר אֵל צְבָאוֹת,</p>
<p>עַל כִּי לִפְסִילֶיךָ חַגְּךָ תָּחֹג</p>
<p>אָעִיר עָלֶיךָ פַּחַד וּזְוָעוֹת.</p>
</blockquote>
<blockquote>
<p>מִיַּרְכְּתֵי צָפוֹן, קִרְיַת מֶלֶךְ רַב</p>
<p>אֲשׁוֹבֶב אוֹתְךָ וְכָל הֲמוֹנֶיךָ,</p>
<p>אֶמְשָׁכְךָ בְּכֹחַ לִילִידֵי קְרָב</p>
<p>לְהַשְׁכִּיר חֵצַּי מִדַּם גִּבּוֹרֶיךָ.</p>
</blockquote>
<blockquote>
<p>בְּאַחֲרִית הַיָּמִים, יָמִים אֵלֶּה,</p>
<p>תִּפָּקֵד מִמֶּנִי אֵל צְבָאוֹת,</p>
<p>אֲנִי ד' עוֹשֵׂה פֶלֶא,</p>
<p>וְימִינִי אָז תּוֹרְךָ נוֹרָאוֹת.</p>
</blockquote>
<blockquote>
<p>בִּלְחָיֶיךָ אָשִׁים חָחִים,</p>
<p>אוֹצִיא אוֹתְךָ וָכָל גּוֹיֶיךָ;</p>
<p>לִפְנֵי חֵילֶךָ אֶטְמוֹן פַּחִים,</p>
<p>עַל הָרֵי יִשְׂרָאֵל יִפְּלוּ פְגָרֶיךָ.</p>
</blockquote>
<blockquote>
<p>בְּקָהָל גָדוֹל, חַיִל וּפָרָשִׁים,</p>
<p>תָּבוֹא לָבֹז, לִשְׁלֹל שָׁלָל,</p>
<p>אַךְ לְנוֹגְשִׁים יִתְהַפְּכוּ נִגָּשִׁים</p>
<p>עַל בָּמוֹת יְהוּדָה תִּפֹּל חָלָל.</p>
</blockquote>
<blockquote>
<p>אִסְפוּ אֵלַי כָּל עוֹף־כָּנָף,</p>
<p>כִּי לָכֶם אֶטְבַּח טָבֹחַ;</p>
<p>תַּחַת אֵלָה, אַלּוֹן וְעָנָף,</p>
<p>שֻלְחָן עָרוּךְ אֶשְׁטַח שָׁטֹחַ.</p>
</blockquote>
<blockquote>
<p>לְךָ גוֹג אָכִין מַטְבֵּחַ,</p>
<p>זֶבַח גַּדוֹל לִנְמֵרִים, אֲרָיוֹת;</p>
<p>הַנָּמֵר, הָעַיִט, עֶצֶם יְפַצֵּחַ</p>
<p>עַצְמוֹת גִבּוֹרֶיךָ מֹחַ וּכְּלָיוֹת…</p>
</blockquote>
<blockquote>
<p>יִתְהוֹלְלוּ, יִשְׁתַּכְּרוּ מִדַּם הֲמוֹנֶיךָ,</p>
<p>עוֹף הַשָּׁמַיִם וְחַיְתוֹ יָעַר;</p>
<p>וְסֵמֶל פְּסִילֵי צַלְמֵי אֱלֹהֶיךָ</p>
<p>יִהְיוּ לְפֶחָמִים – לְאֵש לְבָעֵר.</p>
</blockquote>
<blockquote>
<p>דִבַּרְתִּי בְּחָזוֹן אָז עָלֶיךָ</p>
<p>צָרָתְךָ תָּבוֹא, כָּאַרְבֶּה אַרְעִישֶׁנָּה,</p>
<p>כְּדוֹרֵךְ בַּגַּת אֶדְרֹךְ חֲיָלֶיךָ</p>
<p>עֲצָתִי תָּבוֹא – וּבְעִתָּהּ אֲחִישֶׁנָּה…</p>
</blockquote>
<blockquote>
<p>(גורלמונד, ניו־יורק)</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/26005">https://benyehuda.org/read/26005</a></div></body>