<h1>מָתְנֵיכֶם יִהְיוּ חֲגוּרִים</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>(לְאַחֵינוּ בְּרוּסְיָה)</p>
<p>מָתְנֵיכֶם יִהְיוּ חֲגוּרִים</p>
<p>מַקֶּלְכֶם קְחוּ בִידֵיכֶם,</p>
<p>עֲלֵי שִׁכְמְכֶם צְרוּרִים</p>
<p>אוֹצְרוֹת הוֹן בָּתֵּיכֶם.</p>
<p>לְיָהּ עֵינֵינוּ צוֹפִיּוֹת,</p>
<p>לוֹ תּוּשִׁיָּה וּמְזִמָּה,</p>
<p>הוּא יוֹלִיךְ אֶתְכֶם קוֹמְמִיּוּת</p>
<p>לְאֶרֶץ כְּנַעַן קָדִימָה.</p>
<p>שָׁם בְּעֵמֶק הָאֲרָזִים,</p>
<p>בֵּין צִלְלֵי הַתְּמָרִים,</p>
<p>נִשְׁמַע סוֹדוֹת וְרָזִים</p>
<p>תָּשֵׁרְנָה שָׁם צִפֳּרִים.</p>
<p>תָּשֵׁרְנָה מִשָּׁנִים קַדְמוֹנִיּוֹת</p>
<p>זִמְרַת צִיּוֹן הַנְּעִימָה.</p>
<p>הָלְאָה, אַחַי, קוֹמְמִיּוּת</p>
<p>לִפְלֶשֶׁת קָדִימָה.</p>
<p>שָׁם נְשַׂדֵּד אַדְמָתֵנוּ,</p>
<p>נְמוֹגֵג אֶת הָרְגָבִים;</p>
<p>בָּר נְמַלֵּא אֲסָמֵינוּ,</p>
<p>תִּירוֹשׁ יַיִן בַּיְקָבִים.</p>
<p>בִּשְׂפָתֵנוּ קוֹל תְּרוּעוֹת,</p>
<p>נַפְשֵׁנוּ תָּגִיל פְּנִימָה,</p>
<p>הָלְאָה, אַחַי, קוֹמְמִיּוּת</p>
<p>לִירוּשָׁלַיִם קָדִימָה.</p>
<p>על פִּסְגַּת הַמּוֹרִיָּה</p>
<p>נִפְרֹשׂ אֶת דִּגְלֵנוּ;</p>
<p>אֱלֹהִים נַפְשֵׁנוּ חִיָּה</p>
<p>הוּא יֵצֵא בְּצִבְאוֹתֵינוּ.</p>
<p>עַל מִגְדְּלֵי תַלְפִּיוֹת</p>
<p>נֵס־יָהּ נָרִימָה,</p>
<p>הָלְאָה, אַחַי, קוֹמְמִיּוּת</p>
<p>לְצִיוֹן קָדִימָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25482">https://benyehuda.org/read/25482</a></div></body>