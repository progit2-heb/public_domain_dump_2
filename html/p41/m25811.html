<h1>ה. מוֹת הַגִּבּוֹר</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>סָבִיב בֵּיתֵּר הָרֹכֶלֶת,</p>
<p>הָרוֹמִים צָנְפוּ צְנֵפָה;</p>
<p>בַּחוּץ — חֶרֶב מְשַׁכֶּלֶּת,</p>
<p>בַּבָּיִת — פַּחַד וּמַגֵּפָה.</p>
</blockquote>
<blockquote>
<p>שָׁוְא בַּר-כּוֹכְבָא הַנּוֹצֵחַ,</p>
<p>יִבְצֹר רוּחַ נְגִידִים;</p>
<p>הָרוֹמִי בַּסּוֹלְלוֹת צוֹלֵחַ,</p>
<p>נָבְקָה רוּחַ הַיְּהוּדִים.</p>
</blockquote>
<blockquote>
<p>חַיִל אַחַר חַיִל נָפָלוּ,</p>
<p>גְדוּד אַחַר גְדוּד כָּרָעוּ;</p>
<p>דָמָם כַּמַּיִם נָזָלוּ,</p>
<p>כַּצֹּאן לָטֶבַח הָכְרָעוּ,</p>
</blockquote>
<blockquote>
<p>הַפְּלִיטִים מִנִּי חֶרֶב</p>
<p>אוֹ מִמֹרֶךְ-לֵב כַּשָּׁפָן;</p>
<p>בַּמַּגֵּפָה נִגָּפוּ בַּקֶּרֶב</p>
<p>אוֹ מֵתוּ מֵרָעָב וְכָפָן.</p>
</blockquote>
<blockquote>
<p>כַּחֲצַר מָוֶת נִדְמָתָה</p>
<p>הָעִיר הַגְּדוֹלָה, הַבְּצוּרָה;</p>
<p>מְשׂוֹשׂ הָאָרֶץ הָיָתָה,</p>
<p>עַתָּה מֵרוֹמִים נְצוּרָה.</p>
</blockquote>
<blockquote>
<p>בַּר-כּוֹכָב מְפַקֵּד צְבָאֶיהָ,</p>
<p>יַעֲצֹר כֹּחַ בְּיָדוֹ;</p>
<p>אַךְ — שׁוֹמְרִים עַל חוֹמוֹתֶיהָ</p>
<p>מְעַטִּים הֵמָּה עִמָּדוֹ.</p>
</blockquote>
<blockquote>
<p>בְּמַחֲנֵה הָרוֹמִים הוֹלֵלוֹת,</p>
<p>יְהַלְּלוּ אֲשֵׁרִים וְחַמָּנִים;</p>
<p>תַּחַת מִבְצְרֵי סוֹלֵלוֹת,</p>
<p>יִתְעַנְּגוּ עַל מִשְׁתֵּה שְׁמָנִים.</p>
</blockquote>
<blockquote>
<p>יַיִן יָרִיקוּ מִכַּדִּים,</p>
<p>יִשְׁתַּפְּכוּ לְחֵךְ גְרוֹנָם;</p>
<p>וְסֵמֶל תִּפְלַצְתָּם “עַל-בַּדִּים”</p>
<p>יִשְּׂאוּ בִּתְרוּעַת גְּאוֹנָם.</p>
</blockquote>
<blockquote>
<p>מִי זֶה פֶּתַע בּוֹדֵד</p>
<p>יִפְתַּח הַשַּׁעַר בְּגַפּוֹ;</p>
<p>יִתְהַלֵּךְ כְּצֵל נוֹדֵד,</p>
<p>יְפַלֵּס נְתִיב לְאַפּוֹ?</p>
</blockquote>
<blockquote>
<p>עַל פָּנָיו מַסְוֶה כָּעֲלָטָה,</p>
<p>חַרְבּוֹ מִתַּחַת לְמַדָּיו;</p>
<p>נַפְשׁוֹ, רוּחוֹ קֻמָּטָה,</p>
<p>אַךְ — לֹא כֵן בַּדָּיו…</p>
</blockquote>
<blockquote>
<p>בַּר-כּוֹכְבָא הוּא הַנּוֹצֵחַ,</p>
<p>רָאָה בָּאוּ יָמָיו;</p>
<p>וּלְנֹגַהּ אוֹר הַיָּרֵחָ</p>
<p>לְמַחֲנֵה הָרוֹמִים פְּעָמָיו.</p>
</blockquote>
<blockquote>
<p>לְשׁוֹמְרֵי מַחֲנֵה הָרוֹמִים</p>
<p>יֹאמַר: יוֹדֵעַ פֶּרֶץ בַּקִּיר;</p>
<p>וּפָלִיט בִּבְרִית שְׁלוֹמִים</p>
<p>בָּא לְהַסְגִּיר הָעִיר.</p>
</blockquote>
<blockquote>
<p>וַתַּעֲבֹר בַּמַּחֲנֶה הָרִנָּה</p>
<p>כִּי פָּלִיט בָּא מֵהָעִיר;</p>
<p>וּמִכָּל עֵבֶר וּפִנָּה</p>
<p>לִגְיוֹנִים בָּאוּ בְּשִׁיר.</p>
</blockquote>
<blockquote>
<p>יַיִן הֵרִיקוּ מִכַּדִּים,</p>
<p>הִשְׁתַּפְּכוּ לְחֵק גְרוֹנָם;</p>
<p>וְסֵמֶל תִּפְלַצְתָּם “עַל-בַּדִּים”</p>
<p>נָשְׂאוּ בִּתְרוּעַת שְׁאוֹנָם.</p>
</blockquote>
<blockquote>
<p>"מַה-נָּאוֶה הַגִּבּוֹר בִּגְאוֹנוֹ —</p>
<p>הָרוֹמִי נָתַן אִמְרָתוֹ —</p>
<p>קַשְׂקַשִּׂים עַל שִׁרְיוֹנוֹ</p>
<p>עָלָיו תִּרְנֶה אַשְׁפָּתוֹ.</p>
</blockquote>
<blockquote>
<p>מִתַּחַת לְמַדָּיו הַחֶרֶב,</p>
<p>וּבְרֹאשׁוֹ כּוֹבַע יְשׁוּעָה";</p>
<p>כֹּה אָז בָּעֶרֶב</p>
<p>הָרוֹמִים הִלְּלוּהוּ בִּתְרוּעָה.</p>
</blockquote>
<blockquote>
<p>וּמִקְּטַנָם עַד גְּדוֹלָם</p>
<p>הַגִּבּוֹר חָבָקוּ, נָשָׁקוּ;</p>
<p>וּכְמוֹ בְּאַהֲבַת עוֹלָם</p>
<p>בִּשְׂפָתוֹ שְׂפָתָם דָּבָקוּ.</p>
</blockquote>
<blockquote>
<p>יַיִן בַּכּוֹסוֹת עָרָכוּ,</p>
<p>יַיִן מָלְאוּ הַגְּבִיעִים;</p>
<p>יֵינוֹ בְּיֵינָם מָסָכוּ</p>
<p>“הֵידָד” יִשְׁאֲגוּ הַקְּרוּאִים.</p>
</blockquote>
<blockquote>
<p>פֶּתַע הַגִּבּוֹר יִתְרוֹמָם,</p>
<p>מִפָּנָיו יְגַלֶּה הַמַּסֵּכָה;</p>
<p>כְּפֶסֶל אִלֵּם דּוּמָם</p>
<p>יַעֲמֹד הַגִּבּוֹר כְּמוֹ חֵלֵכָה.</p>
</blockquote>
<blockquote>
<p>מַה-נּוֹרָא מְאֹד מַבָּטוֹ,</p>
<p>כַּצֵּל יִדּוֹד בִּנְטוֹתוֹ;</p>
<p>יִפְתַּח מֵזַח שְׁלָטוֹ,</p>
<p>כָּאִישׁ יֵאָבֵק בְּמוֹתוֹ.</p>
</blockquote>
<blockquote>
<p>"רוֹמִים! שִׁמְעוּ לִדְבָרָי!</p>
<p>— הַגִּבּוֹר יִקְרָא בְּזָעַם —</p>
</blockquote>
<blockquote>
<p>בַּר-כּוֹכְבָא אֲנִי, עָרָי! <a class="footnote" href="#fn:1" id="fnref:1" title="see footnote"><sup>1</sup></a></p>
</blockquote>
<blockquote>
<p>נָקַמְתִּי מִכֶּם הַפָּעַם.</p>
</blockquote>
<blockquote>
<p>לֹא לִסְגֹּר הָעִיר בָּאתִי,</p>
<p>לְהִתְעַלֵּס פֹּה בָּאֲסֵפָה;</p>
<p>גִבּוֹרַי לְאַפִּי קָרָאתִי,</p>
<p>חֹלִי רָע וּמַגֵּפָה.</p>
</blockquote>
<blockquote>
<p>בִּנְשִׁיקוֹת פִּי נָפַחְתִּי,</p>
<p>בָּכֶם רוּחַ הַמַּגֵּפָה;</p>
<p>חִצֵּי שַׁדַּי שָׁלַחְתִּי</p>
<p>לִצְנֹף אֶתְכֶם צְנֵפָה.</p>
</blockquote>
<blockquote>
<p>הַיַּיִן בְּכוֹס מִשְׁתֵּיכֶם,</p>
<p>בְּרַעַל הַמַּחֲלָה הִרְעַלְתִּי;</p>
<p>יָבוֹא כַּמַּיִם בְּעַצְמוֹתֵיכֶם</p>
<p>רַעַל הַמָּוֶת סָבַלְתִּי".</p>
</blockquote>
<blockquote>
<p>בִּלְשׁוֹנוֹ עוֹד מִלָּתוֹ,</p>
<p>לְרוֹמִים יְדַבֵּר רְתֵת;</p>
<p>וַיִּפֹּל מְלֹא קוֹמָתוֹ</p>
<p>לָאָרֶץ חָלָל מֵת — — —</p>
</blockquote>
<blockquote>
<p>הָרוֹמִים חֲרָדוֹת לָבָשׁוּ,</p>
<p>לָאָרֶץ הִשְׁלִיכוּ אֲזֵנֵיהֶם;</p>
<p>יָנוּסוּ — יְמַהֵרוּ — יִרְעָשׁוּ</p>
<p>וְהַמַּגֵּפָה תִּדְלֹק אַחֲרֵיהֶם.</p>
</blockquote>
<p>(דנוור 1899)</p>
<blockquote>
</blockquote>
<div class="footnotes">
<hr/>
<ol>
<li id="fn:1">
<p>כְּמוֹ וַיְּהִי עָרֶיך (שמואל) <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25811">https://benyehuda.org/read/25811</a></div></body>