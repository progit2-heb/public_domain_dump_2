<h1>מַשָּׂא דוּמָה אוֹ שִׁיר שֶׁל פְּגָעִים</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<p>וחלומות השוא ידברו (זכריה)</p>
<blockquote>
<p>חָלַמְתִּי צְלָלַי נִטָּיוּ</p>
<p>כָּעָב עָבְרָה חַיָּתִי;</p>
<p>בָּנַי וְאִשְׁתִּי יִבְכָּיו</p>
<p>כִּי מָרוֹם עָלְתָה נִשְׁמָתִי,
תְּפִלּוֹת קָרְאוּ בְּגָרוֹן,</p>
<p>וַאֲנָשִׁים רְחָצוּנִי,</p>
<p>אַחַר שָׂמוּנִי בָּאָרוֹן</p>
<p>וְאַחֲרַי הֲמוֹנִים לִוּוּנִי.
לְבֵית-מוֹעֵד-הַחַיִּים</p>
<p>עֲלֵי כָּתֵף נְשָׂאוּנִי,</p>
<p>וּבַקֶּבֶר – אָרְכּוֹ אַמָּתַיִם</p>
<p>עָמוֹק, קָבֹר קְבָרוִּני.
פֶּתַע מַלְאָךְ דּוּמָה</p>
<p>בָּא וַיַךְ בְּמַטֵּהוּ,</p>
<p>קִבְרִי בָּקַע בִּמְהוּמָה</p>
<p>וּבְרֹגֶז נָתַן קוֹלֵהוּ:
"שִׁמְךָ הַגֵּד, גֶבֶר!</p>
<p>הִנְּנִי שֹׁועֵר דּוּמָה;</p>
<p>חַיִל בָּלַע הַקֶּבֶר</p>
<p>יָקִיא מִקִּרְבּוֹ פְּנִימָה".
עָנִיתִי מִלֵּב מַעֲמַקִּים:</p>
<p>"אֱמֹר לִי: סָלַחְתִּי;</p>
<p>מִפַּחַד קִבְרֵי מַחֲשַׁכִּים</p>
<p>אֶת שְׁמִי שָׁכַחְתִּי".
"פוֹשֵׁעַ – קָרָא – בְּלִיַעַל,</p>
<p>לָמָּה אַתָּה תְּרַמֵּנִי?"</p>
<p>לִפְנֵי כֵס-יָהּ, מַעַל,</p>
<p>בְּצִיצִית רֹאשִׁי הֱבִיאָנִי.
הַשּׁוֹפְטִים בְּעֵינֵיהֶם קָרָצוּ</p>
<p>עֲלֵי חֲטָאוֹת וּפְשָׁעִים;</p>
<p>וּמִשְׁפָּט יַחַד חָרָצוּ</p>
<p>כִּי אָדוּר בְּגֵיא-רְפָאִים…
מַהֵר דְּחָפוּנִי לְמַדְחֵפוֹת,</p>
<p>עָלַי כַּפֵּימוֹ סָפָקוּ;</p>
<p>גַּם שְׂעִירוֹת תּוֹפֵפוֹת</p>
<p>עָלַי שִׁנֵּימוֹ חָרָקוּ.
מַלְאֲכֵי זַעַם וְחֵמָה</p>
<p>בְּצִפָּרְנָם בְּשָׂרִי שָׂרָטוּ,</p>
<p>וְתַרְשִׁישִׁים – אַנְשֵׁי אֵימָה</p>
<p>עַצְמוֹתַי לָאֵשׁ לִקֵּטוּ.
דָּמִי נָזַל כַּמַּיִם</p>
<p>וּמִבְּשָׂרִי לֹא שָׂבָעוּ;</p>
<p>וּבְקוֹל תְּרוּעַת שְׂפָתַיִם</p>
<p>הֵידָד עָלַי קָרָאוּ,</p>
<p>הֱקִיצוֹתִי – וַאֲנִי בְמִטָּתִי,</p>
<p>וְעִם רוּחִי – גַּם גְוִיָתִי…
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/771">https://benyehuda.org/read/771</a></div></body>