<h1>תְּמָרִים וּזְמָרִים</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בָּאָבִיב הָלַכְתִּי לָשׂוּחַ</p>
<p>תַּחַת צִלְלֵי הַתְּמָרִים;</p>
<p>וּבְפִי שִׁירָה בְּמִצְהֲלוֹת הָרוּחַ</p>
<p>מִבְּנוֹ־יִשַׁי הַזְּמָרִים.</p>
</blockquote>
<blockquote>
<p>וְנַפְשִׁי הָלְכָה בִּגְדוֹלוֹת נְצוּרוֹת</p>
<p>תַּחַת צִלְלֵי הַתְּמָרִים;</p>
<p>אֵיךְ עַמִּי חַי בְּאֵמוּן וּגְבוּרוֹת,</p>
<p>וַיָּשַׁר אָז הַזְּמָרִים.</p>
</blockquote>
<blockquote>
<p>אֵיךְ יָשַׁב כְּאַיֶּלֶת־אֲהָבִים</p>
<p>תַּחַת צִלְלֵי הַתְּמָרִים,</p>
<p>וְעַל כּוֹס עֲנָבִים דוֹרְכֵי יְקָבִים</p>
<p>שָׁרוּ הֵידָד וּזְמָרִים.</p>
</blockquote>
<blockquote>
<p>עֲלֵי בָמוֹת שָׁחֲטוּ אֵילִים</p>
<p>תַּחַת צִלְלֵי הַתְּמָרִים;</p>
<p>מְשׁוֹרְרֵי צִיּוֹן שָׁרוּ בְּמַקְהֵלִים</p>
<p>לְנֶאְדָר בַּקֹּדֶשׁ זְמָרִים.</p>
</blockquote>
<blockquote>
<p>כַּמֹּץ עַמִּי מְפֻזָּר לְכָל הַפִּנּוֹת,</p>
<p>גַּם שָׁמְמוּ הַתְּמָרִים;</p>
<p>נֶאֶלְמוּ זְמִירוֹת וּמַנְגִינוֹת,</p>
<p>שִׁירֵי קֹדֶשׁ הַזְּמָרִים.</p>
</blockquote>
<blockquote>
<p>אֶרֶץ קְדוֹשָׁה וּבְרָכָה בַּכֹּל,</p>
<p>גַּם אַתֶּם הַתְּמָרִים;</p>
<p>אַלְפַּיִם שָׁנָה כְּתוּבִים בַּחוֹל,</p>
<p>אֵיךְ נוֹשָׁנוּ הַזְּמָרִים.</p>
</blockquote>
<blockquote>
<p>חָלַמְתָּ, הִתְמַהְמַהְתָּ, עֵת עָבָרָה,</p>
<p>עֵת שֹׁרָשׁוּ הַתְּמָרִים;</p>
<p>הִתְמַהְמַהְתָּ, חָלַמְתָּ, בְּעֵת <strong>יְקָרָה</strong></p>
<p>עִם שִׁירֵי הַזְּמָרִים.</p>
</blockquote>
<blockquote>
<p>הָס! קוֹל אֶשְׁמַע רוּחִי חִדֵּשָׁה,</p>
<p>תַּחַת צִלְלֵי הַתְּמָרִים;</p>
<p>שָׁם יַד יַעֲקֹב תָּרִים מַחֲרֵשָׁה</p>
<p>כְּמוֹ גִּבּוֹרֵי הַזְּמָרִים…</p>
</blockquote>
<blockquote>
<p>מַחֲרֵשָׁה נוֹדַעַת לְבַת שְׁלוֹמִים,</p>
<p>פֹּה בְּאֶרֶץ הַתְּמָרִים;</p>
<p>“אָחוֹת לַחֶרֶב, יַחַד תְּאוֹמִים”</p>
<p>הוּשַׁר אָז בַּזְּמָרִים.</p>
</blockquote>
<p>(חיפה, תרמ"ד)</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25648">https://benyehuda.org/read/25648</a></div></body>