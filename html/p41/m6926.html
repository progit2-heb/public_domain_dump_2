<h1>גִּלּוּי שְׁכִינָה</h1>
נפתלי הרץ אימבר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לֹא בְנוֹת הַשִּׁיר, בָּנוֹת תִּשְּׁעָנָה</p>
<p>אָז אֵלִים קֶדֶם חוֹלָלוּ</p>
<p>לֹא מֵהֶן מַתְּנַת-הָרְנָנָה,</p>
<p>לֹא רוּחָן עָלַי אָצָלוּ,</p>
<p>לֹא אָבִין לְרֵעָן, אֵינֶנִּי יְוָנִי,</p>
<p>לֹא אֶבֶן אָבִי, אַךְ יוֹצְרִי עָשָׂנִי.
גַּם לֹא מִמַּלְאֲכֵי-הַשָּׁרֵת</p>
<p>לָקַחְתִּי מַתְּנַת הַשִּׁירָה,</p>
<p>שִׁירִי עַל גִּלָּיוֹן יֵחָרֵת,</p>
<p>לֹא מֵהֶם לִי לִתְשׁוּרָה,</p>
<p>כִּי רַק בְּשִׁירָה אַחַת יַעֲשׂוּ נִפְלָאוֹת</p>
<p>בְּזַמְּרָם: קָדוֹשׁ, קָדוֹשׁ, אֱלֹהֵי-צְבָאוֹת.
“יַיִן – יֹאמְרוּ – מוֹעִיל לַשִּׁירָה”.</p>
<p>וָאֵשְׁתְּ, כִּי אִישׁ אוֹבֵד אָנִי!</p>
<p>וּבְלַעֲגֵי שָׂפָה לְשׁוֹנִי הֶחְבִּירָה</p>
<p>לַשִּׁיר יַיִן לֹא הִדְלִיקָנִי,</p>
<p>שָׁתִיתִי, אַךְ לֹא הִכַּרְתִּי אוֹתַוֹתָיו</p>
<p>כִּי לָעִבְרִי, הַיַּיִן, יֵמַר לְשׁוֹתָיו.
לֹא מִבָּתֵּי-סֵפֶר וּסְפָרִים</p>
<p>לָמַדְתִּי חָכְמַת הַשִּׁירָה,</p>
<p>כִּי לִי הָיוּ מוֹרִים נִבְעָרִים</p>
<p>לֹא כַּמּוֹרִים בְּעִיר הַבִּירָה,</p>
<p>פַּטִּישִׁים חֲזָקִים, הָרִים עָקָרוּ,</p>
<p>וּרְגָשׁוֹת יְקָרִים, הָהּ, מֶנָּם נֶעְדָּרוּ.
טֶרֶם בְּעוֹר בָּשָׂר רֻקַּמְתִּי,</p>
<p>נַפְשִׁי בַּשְּׁחָקִים הֵאִירָה,</p>
<p>עִם שַׂרְפֵי-יָהּ מְקוֹמִי שַׂמְתִּי</p>
<p>וַתְּהִי עִמִּי רוּחַ הַשִּׁירָה,</p>
<p>וּבְגֹחִי מֵרֶחֶם – מַלְאָךְ הִכָּנִי,</p>
<p>שִׁירָתִּי לִשְׁכֹּחַ, עַל פִּי סְטָרָנִי.
גִּלוּי-שְׁכִינָה לִי הָיָתָה,</p>
<p>מֵרוּחָהּ עָלַי אָצָלָה</p>
<p>וּבְהוֹדָהּ וְיָפְיָהּ לִי נִגְלָתָה,</p>
<p>רָאִיתִי לָשִׁיר אוּכָלָה,</p>
<p>זֹאת הַיָפֶה מִקֹּדֶשׁ נֶאֱצֶלֶת</p>
<p>עִמָּנוּ בַּגּוֹלָה רַבּוֹת סוֹבֶלֶת.
רָאִיתִי הַשְּׁכִינָה בּוֹכִיָּה</p>
<p>וּבְיָדָהּ נָגְעָה בִּשְׂפָתַי</p>
<p>וּבְסַעֲרַת נֶפֶשׁ הוֹמִיָּה</p>
<p>הִתְחוֹלְלָה רוּחַ שִׁירָתִי,</p>
<p>רָאִיתִי הַשְּׁכִינָה, וְרוּחִי הִתְעוֹרֵר,</p>
<p>וּלְאִישׁ אַחֵר נֶהְפַּכְתִּי – לִמְשׁוֹרֵר.
"קַח כִּנּוֹר – אָמְרָה – הַךְ מֵיתָרָיו,</p>
<p>שִׁירָה מִלֵּאתִי רוּחֶךָ,</p>
<p>עֵת רוּחִי תַעֲבֹר בֵּין בְּתָרָיו,</p>
<p>אָז יִשָּׁמַע קוֹל זְמָרֶיךָ".</p>
<p>מִמֶּנָּה מַתְּנַת שִׁירָתִי עַד הַיּוֹם,</p>
<p>הֲתֵדְעוּ הַשְּׁכִינָה? הוּא רוּחַ הַלְּאֹם.</p>
</blockquote>
<p>אי קפריסין, תרמ"ג</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/6926">https://benyehuda.org/read/6926</a></div></body>