<h1>תְּנוּ הָעֹז</h1>
יוסף חיים מבגדאד
<body align="right" dir="rtl"><div align="right" dir="rtl"><!DOCTYPE html>
<body>
<p>לשמחת תורה. סימן: א״ב.</p>
<blockquote>
</blockquote>
<blockquote>
<p>תְּנוּ הָעֹז לֵאלֹהִים</p>
<p>וּתְנוּ כָבוֹד לַתּוֹרָה.</p>
</blockquote>
<blockquote>
<p>אֲמִירָה הַנְּעִימָה</p>
<p>תּוֹרַת אֵל הַתְּמִימָה</p>
<p>לְכוּ לַחְמוּ בְלַחְמָהּ</p>
<p>וְאַל תִּשְׁגּוּ בְזָרָה.</p>
</blockquote>
<blockquote>
<p>בָּהּ יִמְלְכוּ מְלָכִים</p>
<p>וְיָשׂוֹרוּ נְסִיכִים</p>
<p>אוֹתָהּ חָמְדוּ מַלְאָכִים</p>
<p>בִּקְּשׁוּ הוֹד הֲדָרָהּ.</p>
</blockquote>
<blockquote>
<p>גְּדוֹלָה הִיא וּרְחָבָה</p>
<p>מֵעֵץ חַיִּים חֲצוּבָה</p>
<p>רָם שְׁבִילָהּ וּנְתִיבָהּ</p>
<p>הִיא נֵזֶר וַעֲטָרָה.</p>
</blockquote>
<blockquote>
<p>דְּרָכֶיהָ תְמִימִים</p>
<p>דְּבָרֶיהָ נְעִימִים</p>
<p>סְתָרֶיהָ עֲצוּמִים</p>
<p>כְּתִיבָה מְאֻשָּׁרָה.</p>
</blockquote>
<blockquote>
<p>הִיא אַיֶּלֶת אֲהָבִים</p>
<p>דְּבָרֶיהָ עֲרֵבִים</p>
<p>מְתוּקִים הֵם וְטוֹבִים</p>
<p>לַיְּהוּדִים הִיא אוֹרָה.</p>
</blockquote>
<blockquote>
<p>וְאֵין לָהּ קֵץ וְתִכְלָה</p>
<p>הִיא נִשְׂגָּבָה וּגְדוֹלָה</p>
<p>וְלָהּ נָאוָה תְהִלָּה</p>
<p>בְּקוֹל שִׁירָה וְזִמְרָה.</p>
</blockquote>
<blockquote>
<p>זֹאת הַתּוֹרָה שְׁלֵמָה</p>
<p>אֲיֻמָּה וַעֲצוּמָה</p>
<p>הִיא עֶלְיוֹנָה וְרָמָה</p>
<p>קְדֻשָּׁתָהּ אַדִּירָה.</p>
</blockquote>
<blockquote>
<p>חָצְבָה שִׁבְעָה עַמּוּדִים</p>
<p>יְקָרִים וְנִכְבָּדִים</p>
<p>דְּרָכֶיהָ נֶחְמָדִים</p>
<p>יָפָה זַכָּה וּבְרוּרָה.</p>
</blockquote>
<blockquote>
<p>טוֹבִים מִכָּל מַמְתַּקִּים</p>
<p>מִשְׁפָּטֶיהָ עֲמֻקִּים</p>
<p>כֻּלָּהּ מִצְווֹת וְחֻקִּים</p>
<p>לֹא יְסֻלֶּה מְחִירָהּ.</p>
</blockquote>
<blockquote>
<p>יָפָה נָאוָה וּנְעִימָה</p>
<p>הִיא בַת מֶלֶךְ תְּמִימָה</p>
<p>חוֹתַם אֱמֶת חֲתוּמָה</p>
<p>בִּצְרוֹר חַיִּים צְרוּרָה.</p>
</blockquote>
<blockquote>
<p>כְּבוֹדָה רָם וְנִשָּׂא</p>
<p>הִיא כַלָּה מְאֹרָשָׂה</p>
<p>חַטָּאת וְעָווֹן תִּשָּׂא</p>
<p>וּפֶשַׁע מַעֲבִירָה.</p>
</blockquote>
<blockquote>
<p>לְכוּ בָנִים שִׁמְעוּ לִי</p>
<p>וְהַקְשִׁיבוּ מִלּוּלִי</p>
<p>זֶה חֶלְקִי וְגוֹרָלִי</p>
<p>נֵר מִצְוָה וְאוֹר תּוֹרָה.</p>
</blockquote>
<blockquote>
<p>מְקֻדֶּשֶׁת רִאשׁוֹנָה</p>
<p>לְעַם זוּ אֵל נְתָנָהּ</p>
<p>חֲקָרָהּ וֶהֱכִינָהּ</p>
<p>אָז רָאָה וַיְסַפְּרָהּ.</p>
</blockquote>
<blockquote>
<p>נִדְרֶשֶׁת שִׁבְעִים פָּנִים</p>
<p>יְקָרִים מִפְּנִינִים</p>
<p>כֻּלָּם טוֹבִים וּנְכוֹנִים</p>
<p>מַה טּוֹב וְנָעִים סַחְרָהּ</p>
</blockquote>
<blockquote>
<p>סְתָרֶיהָ מְאִירִים</p>
<p>אֲמָרֶיהָ טְהוֹרִים</p>
<p>דְּרָכֶיהָ יְשָׁרִים</p>
<p>עַל לוֹמְדֶיהָ יְקָרָה.</p>
</blockquote>
<blockquote>
<p>עוֹז וְהָדָר לְבוּשָׁהּ</p>
<p>לְיִשְׂרָאֵל מוֹרָשָׁה</p>
<p>וְעַל לִבָּם חֲרוּשָׁה</p>
<p>צִנָּה הִיא וְסוֹחֵרָה.</p>
</blockquote>
<blockquote>
<p>פּוֹתַחַת הַלְּבָבוֹת</p>
<p>לַאֲלָפִים וּרְבָבוֹת</p>
<p>תִּתֵּן קוֹלָהּ בִּרְחוֹבוֹת</p>
<p>עֵין לוֹמְדֶיהָ מְאִירָה.</p>
</blockquote>
<blockquote>
<p>צַדִּיקִים אֲמָרֶיהָ</p>
<p>נֶחְמָדִים דְּבָרֶיהָ</p>
<p>יְקָרִים סְתָרֶיהָ</p>
<p>לְלוֹמְדֶיהָ מַכְתִּירָה.</p>
</blockquote>
<blockquote>
<p>קְנוּ חָכְמָה וּבִינָה</p>
<p>אֹרֶךְ יָמִים בִּימִינָהּ</p>
<p>חָכְמוֹת בַּחוּץ תָּרֹנָּה</p>
<p>בְּרֹאשׁ הוֹמִיּוֹת תִּקְרָא.</p>
</blockquote>
<blockquote>
<p>רַב חֶסֶד בָּחַר בָּנוּ</p>
<p>אֶת כְּבוֹדוֹ הֶרְאָנוּ</p>
<p>דְּבָרָיו הִשְׁמִיעָנוּ</p>
<p>מִתּוֹךְ הָאֵשׁ בּוֹעֵרָה.</p>
</blockquote>
<blockquote>
<p>שַׁדַּי הִנְחִיל תּוֹרָתוֹ</p>
<p>לְעַם זוּ נַחֲלָתוֹ</p>
<p>עַל יַד נֶאֱמָן בֵּיתוֹ</p>
<p>מֹשֶׁה הוּא שַׂר הַמִּשְׂרָה.</p>
</blockquote>
<blockquote>
<p>תּוֹרַת אֱמֶת הִיא לָנוּ</p>
<p>וְלֹא תָמוּשׁ מִפִּינוּ</p>
<p>הַיּוֹם עִם כָּל זַרְעֵנוּ</p>
<p>הִיא לָנֶצַח שְׁמוּרָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43784">https://benyehuda.org/read/43784</a></div></body>