<h1>חִישׁ נָגִילָה</h1>
יוסף חיים מבגדאד
<body align="right" dir="rtl"><div align="right" dir="rtl"><!DOCTYPE html>
<body>
<p>לכבוד דוד המלך. סימן: חי זה זאת</p>
<blockquote>
</blockquote>
<blockquote>
<p>חִישׁ נָגִילָה וְנִשְׂמְחָה</p>
<p>בְּמַלְכוּת דָּוִד מְשִׁיחָא.</p>
</blockquote>
<blockquote>
<p>חַי וְקַיָּם וְשַׁאֲנָן</p>
<p>בְּצֵל שַׁדַּי הוּא יִתְלוֹנָן</p>
<p>יִפְרַח כְּגֶפֶן רַעֲנָן</p>
<p>בְּשָׁלוֹם, הַשְׁקֵט וּבִטְחָה.</p>
</blockquote>
<blockquote>
<p>יְסוֹד מִקְדָּשׁ וְאַפִּרְיוֹן</p>
<p>נִגְלָה לוֹ בְרוּחַ עֶלְיוֹן</p>
<p>וְהִנֵּה אוּר לוֹ בְצִיּוֹן</p>
<p>שָׁם מָצָא מְקוֹם מְנוּחָה.</p>
</blockquote>
<blockquote>
<p>זֵכֶר צַדִּיק זֶה לִבְרָכָה</p>
<p>לְמִדַּת הַמַּלְכוּת זָכָה</p>
<p>זִמְרַת אֵל בְּפִיו עֲרוּכָה</p>
<p>בּוֹ אֵם הַבָּנִים שְׂמֵחָה.</p>
</blockquote>
<blockquote>
<p>הוּא הִצִּיל אֶת הַלְּחוּצִים</p>
<p>כִּי קוֹלוֹ זִמֵּר עָרִיצִים</p>
<p>וְגַם הִכְרִית אֶת הַקּוֹצִים</p>
<p>בְּזֶמֶר וְשִׁיר וּשְׁבָחָה.</p>
</blockquote>
<blockquote>
<p>זֶה הָאִישׁ מַרְעִישׁ הָאָרֶץ</p>
<p>מְיֻחָס מִבְּנֵי פָרֶץ</p>
<p>בְּלֵב אוֹיְבָיו יָבֹא קָרֶץ</p>
<p>יִלְבְּשׁוּ יָגוֹן, אֲנָחָה.</p>
</blockquote>
<blockquote>
<p>אָהוּב וְנֶחְמָד הוּא לָאֵל</p>
<p>נְעִים זְמִירוֹת יִשְׂרָאֵל</p>
<p>מִגִּזְעוֹ יָבֹא לִי גוֹאֵל</p>
<p>בְּיָמָיו אֶמְצָא הָרְוָחָה.</p>
</blockquote>
<blockquote>
<p>תְּפִלּוֹת דָּוִד בֶּן יִשַׁי</p>
<p>תִּזְכֹּר לִי אֱלֹהַי עוֹשַׂי</p>
<p>וְחִישׁ קַבֵּץ מְגֹרָשַׁי</p>
<p>הַצְמַח לִי יֶשַׁע, הַצְלָחָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43788">https://benyehuda.org/read/43788</a></div></body>