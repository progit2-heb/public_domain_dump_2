<h1>שִׂמְחוּ נָא</h1>
יוסף חיים מבגדאד
<body align="right" dir="rtl"><div align="right" dir="rtl"><!DOCTYPE html>
<body>
<p>שיר לכבוד ברכת הלבנה הרומזת על גאולתנו שבב״א (שתבוא במהרה בימינו אמן)</p>
<p>סימן: חותם חיים חי</p>
<blockquote>
</blockquote>
<blockquote>
<p>שִׂמְחוּ נָא שִׂמְחוּ נָא / בְּבִרְכַּת הַלְּבָנָה</p>
<p>שִׂמְחוּ נָא שִׂמְחוּ נָא / בְּשִׂמְחַת הַלְּבָנָה</p>
</blockquote>
<blockquote>
<p>חִדּוּשׁ הַיָּרֵחַ / בּוֹ לִבִּי שָׂמֵחַ / וְצָר נְנַגֵּחַ / בְּאוֹר הַשְּׁכִינָה</p>
<p>וּפוֹעֵל הָאֱמֶת / פְּעֻלָּתוֹ אֱמֶת / וְתִהְיֶה נִשְׁלֶמֶת / בִשְׁלֵמוּת בִּנְיָנָהּ</p>
<p>תִּתְחַדֵּשׁ גְּבֶרֶת / בְּעִלּוּי עֲטֶרֶת / עַד כֶּתֶר תִּפְאֶרֶת / בְּתִפְאֶרֶת בִּינָה</p>
<p>מַצְמִיחַ יְשׁוּעָה / הַתֵּר הַשְּׁבוּעָה / בֹּא וְהִוָּדְעָה / בָּעִיר הָעֶלְיוֹנָה</p>
<p>חִדּוּשׁ הַנְּשָׁמוֹת / יִהְיֶה בָעוֹלָמוֹת / יָאִירוּ הַשֵּׁמוֹת / מֵעֵבֶר וּפִנָּה</p>
<p>יִמָּשֵׁךְ אוֹר עֶלְיוֹן / הַנֶּעְלָם מֵרַעְיוֹן / מִמָּקוֹר הָעֶלְיוֹן / עַד מִדָּה תַחְתּוֹנָה</p>
<p>יִשְׂרָאֵל הוּא יָחֵל / בִּנְיַן בַּיִת וָחֵיל / יַעֲקֹב וְרָחֵל / בֹּאוּ נָא בְרִנָּה</p>
<p>מַלְכִּי לִי תַעֲזֹר / וּלְמַחְלִי שִׂים מָזוֹר / וְחִישׁ נָא תַחֲזֹר / עֲטָרָה לְיָשְׁנָהּ</p>
<p>חַלּוּ נָא פְנֵי אֵל / יִשְׁלַח נָא הַגּוֹאֵל / יְקַבֵּץ יִשְׂרָאֵל / עַם זוּ אֲשֶׁר קָנָה</p>
<p>יָהּ שְׁמַע תְּחִנָּה / וּשְׁלַח נָא חֲנִינָה / אָנָּא הוֹשִׁיעָה נָּא / אָנָּא הַצְלִיחָה נָּא.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/43779">https://benyehuda.org/read/43779</a></div></body>