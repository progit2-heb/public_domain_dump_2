<h1>הַמִּתְנַבֵּא</h1>
זלמן שניאור
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הִקָּבְצוּ, בְּנֵי־יַעֲקֹב, וּשְׁמָעוּ,</p>
<p>  בְּנוֹת־יְהוּדָה הִזָּעַקְנָה!</p>
<p>כִּי אוֹר־פֶּלֶא נָח עָלַי,</p>
<p>  סֵעֲרַתְנִי רוּחַ גְּדוֹלָה;</p>
<p>עֲבָרַנִי שִׁכְרוֹן־אֱלֹהִים,</p>
<p>  עֲוִית־חֶמְדָּה אֲחָזָתְנִי.</p>
<p>שְׁמָרִים רֻתְּחוּ, עָלוּ מַעְלָה</p>
<p>  וְיַיִן יָשָׁן שָׁקַע מַטָּה,</p>
<p>מְבוּכַת־אשֶׁר בְּכִלְיוֹתַי</p>
<p>  וּבְבִטְנִי חֶרְדַּת־תַּעֲנוּגִים.</p>
<p>אֶתְגּוֹדֵד בְּרֹמַח — לֹא אָחוּשׁ,</p>
<p>  אֶמְרֹט שְׂעָרִי — לֹא יִכְאַב לִי;</p>
<p>אַרְצָה אֶפֹּל גְּלוּי־עֵינַיִם,</p>
<p>  אֶפְשֹׁט רַגְלַי כְּמִתְעַלֵּף.</p>
<p>מַחֲזוֹת שַׁדַּי אֶחֱזֶה:</p>
<p>  בִּרְכֹב אֱלֹהִים עַל עָנָן.</p>
<p>אֲרָיוֹת אֵשׁ רְתוּמִים לוֹ,</p>
<p>  קָדוֹשׁ, קָדוֹשׁ יִנְהָמוּ;</p>
<p>בְּיָדוֹ בָּרָק עֲקַלָּתוֹן</p>
<p>  בְּרֹאשׁוֹ קַרְנֵי בֹקֶר.</p>
</blockquote>
<blockquote>
</blockquote>
<blockquote>
<p>אֵלַי מַהֵרְנָה, יְפוֹת־יְהוּדָה!</p>
<p>  גַּלּוּ שׁוֹק, חִשְׂפוּ יָרֵךְ,</p>
<p>אֶקְרַע בְּגָדַי וְלֹא אֵדָע,</p>
<p>  אֲגַלֶּה עֶרְוָה — לֹא אֶתְבּוֹשָׁשׁ;</p>
<p>כְּאָדָם רִאשׁוֹן בְּגַן־עֵדֶן,</p>
<p>  כְּחַוָּה טֶרֶם אָכְלָה דָעַת.</p>
<p>אֵין עֶרְוָה בַּאֲשֶׁר בָּרָא אֵל</p>
<p>  וְאֵין חֶרְפָּה בְּמַעֲרֻמִּים!</p>
<p>כִּתְאוֹמֵי־אֱגוֹז נִתָּאֵם,</p>
<p>  כִּפְרִי וְנִצָּתוֹ עָלָיו.</p>
<p>נִהְיֶה כִּילָדִים מְצַחֲקִים,</p>
<p>  קַדְמוֹן יִרְאֶה וְיִשְׂמַח;</p>
<p>נִצְּחוּנִי בָּנַי בָּאָרֶץ,</p>
<p>  חָזְקוּ דוֹדֵיהֶם מִמֶּנִּי.</p>
<p>יָשָׁר לֵב־הָאָדָם מִסֵּפֶר,</p>
<p>  מֵחִקְקֵי־אֶבֶן — תְּשׁוּקוֹתָיו;</p>
<p>רֵיק גַּן־הָעֵדֶן בִּלְעָדָיו,</p>
<p>  שׁוֹמְרָיו־מַלְאָכָיו שׁוֹמֵמִים.</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/38613">https://benyehuda.org/read/38613</a></div></body>