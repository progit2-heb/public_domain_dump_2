<h1>* הַלְוָיַת הַמֵּת</h1>
יצחק פרנהוף
<body align="right" dir="rtl"><div align="right" dir="rtl"><!DOCTYPE html>
<body>
<p>עגלת־מתים משרכת דרכה. אחריה צועדים האבלים, הקרובים, הרעים והמכירים של
המנוח. “איש טוב היה, חבל על דאבדין!” אמר אחד מבני לויה. “אמנם אסון!” ענה
חברו, “ומה רבו הנוהרים אחר מטתו!”</p>
<p>“חוג מכיריו של ההולך לעולמו גדול היה, מעורב היה בין הבריות ומכובד
בעיניהם”.</p>
<p>“ואיך היתה מיתתו פתאומית?”</p>
<p>“אֵלי, השבץ אחזהו! מפניו אין מחבא. איזה אנוש בטוח, כי יחיה ביום הבא.
בלילה שלפני פטירתו היה שמח וטוב לב. אני בעצמי ראיתיו בתיאטר”.</p>
<p>“כך? ועד כמה הוטב החזיון בעיניך? המלאו המשחקים את תפקידם באומנות?”</p>
<p>“כשאני לעצמי מוצאות קומדיות כאלה תמיד חן בעיני. אמנם התכן והתמצית של
החזיון היו הבלים, דברים בטלים, אבל משעשעים ומלבבים, כל שומע מכרח היה
לצחק, וזה די. ובאמת – מה יחפצו מבקרי התיאטר? אלא פזור רעיונות ובדיחת
הדעת. מה?”</p>
<p>“גם דעתי נוטה כן! המציאות היא די־אכזרות. והחיים די־רצוניים… להתראות!”</p>
<p>“לאָן?” “שם לרחוב הסמוך”. – “איני הולך הלאה עם הלויה”. – “הדרך אל
בית־עלמין רחוקה. האויר קרירי ונקל להצטנן”. – “צדקת! גם אני הולך!”.</p>
<p>“לכה! אנו לא נחיה עוד את המת – בא ונשתה כוס שכר!” “אני מסכים!”…</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/21133">https://benyehuda.org/read/21133</a></div></body>