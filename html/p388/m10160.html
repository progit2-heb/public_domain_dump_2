<h1>[באבק ימי אין-חפץ]</h1>
יעקב שטיינברג
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בַּאֲבַק יְמֵי אֵין-חֵפֶץ</p>
<p>אַחֲרִית נְעוּרַי מִתְפַּלֶּשֶת;</p>
<p>הַבַּטָּלָה אוֹרְגָה קוּרִים</p>
<p>וַאֲנִי בְתוֹךְ הָרֶשֶת.</p>
<p>לִבִּי שִׁכֵּל גַּעֲגוּעָיו</p>
<p>וַחֲלִיפוֹתָיו אֲשֶׁר אָהָב,</p>
<p>כְּאִלּוּ קָפָא כָל הָעוֹלָם</p>
<p>עַל רְמָזָיו וְעַל פְּלָאָיו.</p>
<p>כְּאִלּוּ מַעְיְנוֹת כָּל הַחַיִּים</p>
<p>עָצְרוּ זִרְמָם בְּבַת אַחַת,</p>
<p>וְרַק בְּצִנּוֹר-דָּם פָּתוּחַ</p>
<p>הַהֲוָיָה עוֹד קוֹלָחַת.</p>
<p>1916</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/10160">https://benyehuda.org/read/10160</a></div></body>