<h1>[עוד לי משמרות אושר בתחום אהבה ראשונה]</h1>
יעקב שטיינברג
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עוֹד לִי מִשְמְרוֹת אשֶׁר בִּתְחוּם אַהֲבָה רִאשׁוֹנָה –</p>
<p>וּכְבָר רִנּוּן בַּקֶּרֶת,</p>
<p>וּכְבָר הָכְרַז הַכְּרוּז בְּכָל שִׁבְעַת רְקִיעַי</p>
<p>כִּי אָהַבְתִּי אֲחֶרֶת.</p>
<p>עוֹד אַדֶּרֶת הָרַחֲמִים, עֵת כִּי צָנְחָה מִכְּתֵפַי,</p>
<p>מֵעָלַי לֹא הֵסַרְתִּי,</p>
<p>וְעוֹד מַלְאֲכֵי רֹךְ יִישְׁנוּ בֶטַח וְשָׁלוֹם</p>
<p>בְּתוֹךְ קִפְלֵי אַדַּרְתִּי,–</p>
<p>וּכְבָר שִׁבְעַת הַחֲלוֹמוֹת, רוֹאֵי הוֹד פְּנֵי אֲחֶרֶת,</p>
<p>רָצִים שְׂמֵחִים לִקְרָאתִי,</p>
<p>וּמַטְבִּילִים שַׁ"י טְבִילוֹת בְּאֵש וּבְאַרְגָּמָן</p>
<p>אֶת גְּלִימַת תַּאֲוָתִי.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/10155">https://benyehuda.org/read/10155</a></div></body>