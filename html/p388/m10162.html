<h1>[כציפור ביום סתיו, אשר תשיר שיר-נדודים]</h1>
יעקב שטיינברג
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כְּצִפּוֹר בְּיוֹם סְתָו, אֲשֶׁר תָּשִׁיר שִׁיר-נְדוּדִים</p>
<p>טֶרֶם תַּרְחִיק נְדֹד לְעֵבֶר יַמִּים, –</p>
<p>כֵּן שִׁירִי, נַפְשִׁי, שִׁירַיִךְ הַגַּלְמוּדִים</p>
<p>מִבֵּין שְׁבִילֵי גַּן הָאָדָם הַנְּשַמִּים.</p>
<p>מִבֵּין שְׁבִילֵי גַּן הָאָדָם הַנְּשַמִּים</p>
<p>לִקְרַאת הֶעָתִיד, נַפְשִׁי, הַאֲבִירִי;</p>
<p>מֵעַל לְעִיֵי גּוֹי וְגוֹי וּלְפִגְרֵי עַמִּים</p>
<p>בִּשְׁמֵי הַחֲלוֹם יֵחָרֵת שְׁבִילֵךְ הָעֲרִירִי.</p>
<p>בִּשְׁמֵי הַחֲלוֹם יֵחָרֵת שְׁבִילֵךְ הָעֲרִירִי,</p>
<p>וּלְמוּל כְּנָפַיִךְ יִמּוֹג דּוּמָם יָם הַדָּמִים;</p>
<p>עַד אִם כִּכְלוֹת יְגוֹן עֵינַיִךְ אָז תַּכִּירִי</p>
<p>אֶת אִיֵּי יָם הֶעָתִיד הַנַּעֲלָמִים.</p>
<p>הָהּ, אִיֵּי יָם הֶעָתִיד הַנַּעֲלָמִים!</p>
<p>מֵרָחוֹק תִּרְמְזוּ מִבַּעַד וִילוֹנוֹת-אוֹר עֲנֻגִּים,</p>
<p>אַךְ זֹהַר לִבְלִי גִיל, כְּחִידַת כָּל הַיָּמִים,</p>
<p>אֶת דְּמִי חוֹפֵיכֶם עוֹד יְכַס כִּבְרַק אַלְמֻגִּים…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/10162">https://benyehuda.org/read/10162</a></div></body>