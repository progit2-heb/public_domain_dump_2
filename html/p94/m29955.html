<h1>שֹׁמֵר מַה מִּלַּיְלָה?</h1>
מנחם מנדל דוליצקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>שֹׁמֵר מַה מִּלַּיְלָה, שֹׁמֵר מַּה מִלֵּיל,</p>
<p>מִלֵּיל גָּלוּת אָרוּך, לֵיל גָּלוּת הַחֵל?</p>
<p>הַאֻמְנָם יֵשׁ אַחֲרִית, תִּקְוָה וָשֵׂבֶר</p>
<p>לִפְלֵטַת בַּת יְהוּדָה, שׁאֵרִית בְּנֵי עֵבֶר?</p>
</blockquote>
<blockquote>
<p>וּמָה קוֹל הַשֹׁופָר אֶל אָזְנִי מַגִּיעַ,</p>
<p>קוֹל מְבַשֵׂר שָׁלוֹם, יְשׁוּעָה מַשְׁמִיעַ,</p>
<p>קוֹל לְעַם בָּזוּז גְּאֻלָּה מַבְטִיחַ?</p>
<p>הַאֻמְנָם, אֱלֹהִים, זֶה שֹׁופָר שֶׁל מָשִׁיחַ?…</p>
</blockquote>
<blockquote>
<p>שֹׁמֵר מַה מִּלַּיְלָה, שֹׁמֵר מַה מִלֵּיל,</p>
<p>מִלֵּיל עַבְדֻת עוֹלָם שֶׁכֻּלּוֹ אַךְ צֵל,</p>
<p>מִלֵּיל עָטוּף שְׁחֹרִים וְאֵין קֵץ לַמַּחְשַׁכִּים?</p>
<p>וּמָה קַו הָאוֹר יַגִּיהַּ מִמֶּרְחַקִּים?…</p>
</blockquote>
<blockquote>
<p>הַאֵין זֶה אֱלּהִים, מַרְאֵה עִצָבוֹן:</p>
<p>אוֹר מַתְעֶה מַבְרִיק מִבּוּל עֵץ רִקָּבוֹן?…</p>
<p>שֹׁמֵר מַה מִּלַּיְלָה, שֹׁמֵר מַה מִּלֵּיל?</p>
<p>הַאֻמְנָם אָתָא בֹקֶר, עָבַר הַצֵּל?…</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/29955">https://benyehuda.org/read/29955</a></div></body>