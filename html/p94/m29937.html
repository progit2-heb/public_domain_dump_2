<h1>לְפָנִים וְהַיּוֹם</h1>
מנחם מנדל דוליצקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>בִּשְׂדֵה סִפְרַת עַמִּי</p>
<p>כִּי הָלַכְתִּי לָשׂוּחַ,</p>
<p>אָז בְּטֶרֶם אֵדַע</p>
<p>שִׁבְרוֹן לֵב וְעִצְבוֹן רוּחַ,</p>
<p>אָז בְּטֶרֶם אַכִּיר</p>
<p>הָעוֹלָם בְּצִבְיוֹנוֹ,</p>
<p>כִּי עִבְריִ לְעָמָל יֻלָּד</p>
<p>וְעָמָל פְּרִי הֶגְיוֹנוֹ–</p>
<p>אָז בְּטֶרֶם אָבִין</p>
<p>כִּי סְבִיב עַמִּי מִסְגָּרֶת,</p>
<p>וְהוּא וְסִפְרָתוֹ</p>
<p>רַק זֶרֶת עַל זֶרֶת,</p>
<p>וְסָבִיב לְמִסְגַּרְתּוֹ</p>
<p>אֵין דֶרֶךְ אַחֶרֶת,</p>
<p>וְהָלְאָה מִזִרְתּוֹ</p>
<p>מִשְׁמֶרֶת לְמִשְׁמָרֶת–</p>
<p>אָז, עֵת הַדַּעַת</p>
<p>הַמָּרָה הַזֹאת חָסָרְתִּי,</p>
<p>מַה מָּתְקוּ אָז שִׁירַי,</p>
<p>מַה מָּתְקוּ אָז שִׁירַי,</p>
<p>לְעַמִּי שׁוֹרָרְתִּי!</p>
<p>וּמֶה אָשִׁיר עַתָּה</p>
<p>לְעַם זוֹ אָהַבְתִּי?</p>
<p>אִם לֹא רַק מַכְאוֹבִים,</p>
<p>עִם הַדַּעַת לִי יָסָפְתִּי?</p>
<p>אִם לֹא רַק אֲנָחָה,</p>
<p>אֲרֻכָּה וַאֲיֻמָּה,</p>
<p>עַל עַם אֲדוֹנָי</p>
<p>הַנֹפֵל וְאֵין תְּקֹומָה?–</p>
<p>אֶל שְׂדֵה סִפְרַת עַמִּי</p>
<p>כִּי אָשׁוּב הַפָּעָם,</p>
<p>בַּת שִׁירִי קֹדֶרֶת,</p>
<p>וּלְשׁוֹנָהּ מְלֵאָה זָעַם,</p>
<p>וְלִבִּי יִתְגָעֵשׁ</p>
<p>וּמְרֵרָתִי תִשָׁפֵךְ,</p>
<p>וְהַדְּיוֹ בְּפִי עֵטִי</p>
<p>לִמְקוֹר דִמְעָה יֵהָפֵךְ</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/29937">https://benyehuda.org/read/29937</a></div></body>