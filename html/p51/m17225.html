<h1>מוֹצָאֵי בֹקֶר</h1>
שמריהו לוין
<body align="right" dir="rtl"><div align="right" dir="rtl"><!DOCTYPE html>
<body>
<p>מוצאי בקר וערב תרנין (תהלים)</p>
<blockquote>
<p>הִנְנִי יוֹשֵׁב בְּחַדְרִי וְיָדִי כוֹתֶבֶת,</p>
<p>עוֹד תָּפוּשׂ הִנֵּנִי בְּרֹב שַׂרְעַפַּי,</p>
<p>עוֹד לִכְתּוֹב וְלִכְתּוֹב נַפְשִׁי חוֹשֶׁבֶת.</p>
<p>וַיִּתַּם הַנֵּר – וַהֲנִיחוֹתִי אֶת כַּפַּי,</p>
<p>וְהַשַּׁחַר אֶת אוֹרוֹ לְחַדְרִי הִבְקִיעַ,</p>
<p>מִבַּעַד הַחַלּוֹן עַל חָשְכִּי הוֹפִיעַ.</p>
<p>* * *</p>
</blockquote>
<blockquote>
<p>הָבוּ לִי עֵט מְשׁוֹרֵר! הָבוּ לִי חֵקֶר!</p>
<p>הָבוּ לִי שָׁשַׁר, הָבוּ לִי שְׁלַל צְבָעִים!</p>
<p>הָבוּ לִי!… וְאַרְנִינָה מוֹצָאֵי בֹקֶר,</p>
<p>מוֹצָאֵי בֹקֶר בְּיָפְיָם לִרְגָעִים.</p>
<p>הָבוּ לִי מְכוֹנַת חוֹקְקֵי-אוֹר וּמְקוֹם סָתֶר,</p>
<p>הָבוּ לִי לוּחַ, הָבוּ לִי גִּלָּיוֹן:</p>
<p>אֲתַוֶה הַתְּמוּנָה, אַחֲזִיקָה בַנָּתֶר,</p>
<p>וְתֵצֵא בַחֲדָרָה תְּמוּנַת הַחִזָיוֹן!</p>
<p>מַה תִּשְׁכַּב אָדָם עַל עַרְשְׂךָ סָרוּחַ,</p>
<p>הָקִיצָה מִשְּׁנָתְךָ, מְהֵרָה אַל תְּאַחַר!</p>
<p>הַבֵּט נָא שָׁמַיִם, הַבֵּט אֶל כָּל רוּחַ,</p>
<p>הַבֵּט כִּי נִבְקָעוּ עַפְעַפֵּי הַשַּׁחַר:</p>
<p>הַבֵּט נָא שָׁמָה שָׁמַיִם נִטְהָרוּ,</p>
<p>לָבְשׁוּ יְרִיעוֹתֵיהֶם תְּכֵלֶת וְאַרְגָּמָן,</p>
<p>וּבְלִי לוּלָאוֹת הַיְּרִיעוֹת חֻבָּרוּ,</p>
<p>הַפְלֵא וָפֶלֶא, מַעֲשֵׂה יְדֵי אָמָן.</p>
<p>הַשֶׁמֶש עוֹד מְעַט יֵצֵא מֵחֻפָּתוֹ,</p>
<p>וְקַרְנָיו הֲלֹא הֵמָּה הָרָצִים לְפָנָיו;</p>
<p>אָז יָקוּם הַשַּׁחַר, יָשִׁיר שִׁירָתוֹ,</p>
<p>טֶרֶם יִסָּתֵר, כִּי יֶחֱוָר מִפָּנָיו.</p>
<p>בְּחָפְזִי כָּתַבְתִּי, אַךְ הַאֶמְצָא מִלָּה,</p>
<p>לְתָאֵר בָּה הַהוֹד, הַנֹּעַם וְהַיוֹפִי?</p>
<p>לְמוֹצָאֵי בֹקֶר לָהֶם דּוּמִיָה תְהִלָה!</p>
<p>הֵם קֵץ הַיּוֹפִי, תַּכְלִית אִי דוֹפִי,</p>
<p>פֶלֶא כָל הַתְּמוּנוֹת, תְּמוּנַת הַפְלִיאָה,</p>
<p>מִכְתַּב אֱלֹהִים הֵם, חֶרֶט הַבְּרִיאָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/17225">https://benyehuda.org/read/17225</a></div></body>