<h1>אַשְׁרֵי הַזּוֹרְעִים וְלֹא יִקְצֹרוּ...</h1>
אברהם בן־יצחק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אַשְׁרֵי הַזּוֹרְעִים וְלֹא יִקְצֹרוּ</p>
<p>כִּי יַרְחִיקוּ נְדוֹד.</p>
<p>אַשְׁרֵי הַנְּדִיבִים אֲשֶׁר תִּפְאֶרֶת נְעוּרֵיהֶם</p>
<p>הוֹסִיפָה עַל אוֹר הַיָּמִים וּפִזְרוֹנָם</p>
<p>וְהֵם אֶת עֶדְיָם הִתְפָּרָקוּ – עַל אֵם הַדְּרָכִים.</p>
<p>אַשְׁרֵי הַגֵּאִים אֲשֶׁר גֵּאוּתָם עָבְרָה גְבוּלֵי נַפְשָׁם</p>
<p>וַתְּהִי כְעַנְוַת הַלֹּבֶן</p>
<p>אַחֲרֵי הֵעָלוֹת הַקֶּשֶׁת בֶּעָנָן.</p>
<p>אַשְׁרֵי הַיּוֹדְעִים אֲשֶׁר יִקְרָא לִבָּם מִמִּדְבָּר</p>
<p>וְעַל שְׂפָתָם תִּפְרַח הַדּוּמִיָּה.</p>
<p>אַשְׁרֵיהֶם כִּי יֵאָסְפוּ אֶל תּוֹךְ לֵב הָעוֹלָם</p>
<p>לוּטֵי אַדֶּרֶת הַשִּׁכְחָה</p>
<p>וְהָיָה חֻקָּם הַתָּמִיד בְּלִי אֹמֶר.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24258">https://benyehuda.org/read/24258</a></div></body>