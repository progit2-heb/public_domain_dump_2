<h1>לַזּוֹרֵעַ</h1>
אברהם בן־יצחק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הֲבֵל רְגָבִים שְׁחוֹרִים וְרָוִים,</p>
<p>וּבְעָקֵב כָּבֵד תָּדוּשׁ הָרְגָבִים;</p>
<p>לְשֶׁמֶשׁ הַמֵּצַח הַשְּׁזוּפָה, הַחֲזָקָה, –</p>
<p>    וּנְטֵה הַיָּד הָרְחָבָה</p>
<p>    וּזְרַע עַל אֶרֶץ רַבָּה.</p>
<p>וְאֵרַשְׂתָּ כֹּחֲךָ לְזֹה הָאֲדָמָה,</p>
<p>שֶׁלְּזֵעָתְךָ תָּמִיד כָּמְהָה –</p>
<p>עַד תָּעִיק עַל גָּלְמְךָ אַדְמַת־גַּלִּים</p>
<p>    נְטֵה הַיָּד הָרְחָבָה</p>
<p>    וּזְרַע עַל אֶרֶץ רַבָּה.</p>
<p>תִּשְׂחַק שֶׁמֶשׁ לְךָ וּלְזֵעָתְךָ…</p>
<p>עוֹד לָהּ יָרִיעַ זְהַב־קָמָתְךָ;</p>
<p>קְרָא לְחַיֶּיהָ מֵאַדְמַת מַחֲשַׁכִּים.</p>
<p>    נְטֵה הַיָּד הָרְחָבָה</p>
<p>    וּזְרַע עַל אֶרֶץ רַבָּה.</p>
</blockquote>
<p>תרס"ו</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24259">https://benyehuda.org/read/24259</a></div></body>