<h1>כִּנְטוֹת הַיּוֹם</h1>
אברהם בן־יצחק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בִּשְׁקֹעַ מְדוּרוֹת־חַיֵּינוּ הָאֲדֻמּוֹת</p>
<p>נָסִיר מֵעַל מִצְחֵנוּ זֵר־הַחֲגִיגוֹת</p>
<p>פְּרוּעַ־הֶעָלִים וְהַשּׁוֹשַׁנִּים הַנּוֹשְׁרוֹת,</p>
<p>וְאַחַר דּוּמָם נֵרֵד אֶל הַנְּהָרוֹת.</p>
<p>וְכִנְטוֹת הַיּוֹם נַעֲמֹד עַל שְׂפָתָם</p>
<p>בְּעֵינַיִם תָּרוֹת אַחֲרֵי מְרוּצָתָם, –</p>
<p>הָעֲזוּבִים וְהַגֵּאִים לְאֵין קֵצֶה בִּבְדִידוּתָם.</p>
<p>וּלְשֶׁטֶף אֹדֶם־הָעַרְבַּיִם</p>
<p>נִפְעָמִים נִרְאֶה, וְהִנֵּה פְרָחִים בָּאִים,</p>
<p>פְּרָחִים לְבָנִים</p>
<p>נִשָּׂאִים בִּיקָר עַל־פְּנֵי הַמָּיִם – –</p>
<p>מִשּׁוּלֵי גַן מְאֻשָּׁר נִגְרְפוּ</p>
<p>בִּשְׂחוֹק בַּצָּהֳרָיִם.</p>
<p>וְיָדַעְנוּ: לְעֵינֵינוּ עָבְרוּ נְעוּרֵינוּ.</p>
<p>וּבְהַעֲרֵב זִכְרָם בְּנַפְשֵׁנוּ</p>
<p>יֵט, יַחֲשִׁיךְ צֵל יְגוֹן־עֲרָבוֹת עַל רָאשֵׁינוּ.</p>
<p>וְאוּלָם מִמַּעַל יִדְרֹךְ כּוֹכָב אַחַר כּוֹכָב עַל־פְּנֵי הָרִים,</p>
<p>וִיקַדֵּשׁ לַיְלָה גָדוֹל וְזָר עָלֵינוּ,</p>
<p>וְרוּחַ־עֶרֶב יִגַּע בָּנוּ וְהָמָה כְעַל כִּנּוֹרוֹת שְׁחוֹרִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24253">https://benyehuda.org/read/24253</a></div></body>