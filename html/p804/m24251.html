<h1>[הַלַּיְלָה יַעֲבֹר סַעַר]</h1>
אברהם בן־יצחק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הַלַּיְלָה יַעֲבֹר סַעַר עַל פְּנֵי שְׁחוֹר אַדְמָתְךָ –</p>
<p>וְהִשְׂתָּעֵר עַל יְעָרוֹת הוֹגֵי־אוֹנָם וּמַרְטִיבֵי־טַרְפֵּיהֶם.</p>
<p>וְגָדַל חֹם נְשִׁימַת שָׂדוֹת,</p>
<p>וְגִלָּה נְהָרוֹת וְהִכָּה מַעֲרֻמֵּיהֶם</p>
<p>וְנָשָׂא אֵדָם.</p>
<p>        בְּלֵיל זֶה – –</p>
<p>אֶל קִירוֹת בֵּיתְךָ יִלָּחֵץ – כְּבַד־נְשִׁימָה וְגוֹנֵחַ;</p>
<p>וּמְבֹהָל יָנוּס הַיַּעְרָה,</p>
<p>וּמְהֵרָה קַל יָשׁוּב בִּשְׁרִיקָה,</p>
<p>וְנִפֵּץ דַּלְתְּךָ וְהִתְפָּרֵץ אֶל עֲלִיָּתְךָ,</p>
<p>וְיִלְלַת שְׂחוֹקוֹ מִזְּרֹעוֹת־חֲלוֹם קוֹדְחוֹת תְּנַתֶּקְךָ,</p>
<p>וְצִנַּת מְעוּפוֹ תִגַּע בְּמִצְחֲךָ הַלּוֹהֵט,</p>
<p>       וָהָלְאָה יָעוּף וָהָלְאָה יֵילִיל – –</p>
<p>וְכָכָה תִשְׁכַּב:</p>
<p>גֵּו כָּבֵד וְאוֹבֵד וּנְשָׁמָה מְהַבְהֶבֶת –</p>
<p>וְרַב קֶשֶׁב תַּקְשִׁיב,</p>
<p>גְּלוּי־עֵינַיִם וּתְפוּשׂ־לַיְלָה…</p>
<p>עַד יָבֹא יוֹם צָעִיר וְחִוֵּר־פָּנִים,</p>
<p>וּבְעֵינָיו הַתּוֹהוֹת יַבִּיט אֶל תּוֹךְ הָעוֹלָם,</p>
<p>וְעָרְגָה לִקְרָאתוֹ כָּל עָגְמַת גַּעְגּוּעֶיךָ –</p>
<p>וְחָרַדְתָּ…</p>
<p>וְלֹא תֵדַע אֶת נַפְשֶׁךָ…</p>
<p>– – – <strong>הֵן עָבַר אָבִיב עָלֶיךָ</strong></p>
<p>הַלַּיְלָה, בַּעֲבֹר־סַעַר.</p>
</blockquote>
<p>לבוב תרס"ג</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24251">https://benyehuda.org/read/24251</a></div></body>