<h1>[הֶהָרִים שֶׁחֻבְּרוּ]</h1>
אברהם בן־יצחק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הֶהָרִים שֶׁחֻבְּרוּ מִסָּבִיב לְעִירִי</p>
<p>צָפוּן הַסּוֹד בְּיַעֲרוֹתֵיהֶם;</p>
<p>מִמַּעַל לוֹ רַעַשׁ יָם אִילָנוֹת</p>
<p>וּבְחֶבְיוֹן צִלָּם צָפוּן הַסּוֹד.</p>
<p>וַיָּבֹא הַבָּצִיר,</p>
<p>זָהוּב וְאַבִּיר,</p>
<p>וַיִּזְרֶה אֶת אוֹרוֹ מִסָּבִיב, –</p>
<p>כָּל הַמִּשְׁעוֹלִים הֵאִירוּ,</p>
<p>הִנֵּה הִבְהִיר גַּם הַיַּעַר…</p>
<p>שָׁקֵט הוּא וְשַׂגִּיא</p>
<p>וְרֹאשׁוֹ בַשָּׁמַיִם,</p>
<p>וְעַל סוֹדוֹ</p>
<p>נָח הָאוֹר.</p>
</blockquote>
<p>תשרי תרס"ג</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24249">https://benyehuda.org/read/24249</a></div></body>