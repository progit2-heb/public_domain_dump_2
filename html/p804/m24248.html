<h1>חֹרֶף בָּהִיר</h1>
אברהם בן־יצחק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>טָהוֹר וְקָשֶׁה וְלָבָן הָעוֹלָם.</p>
<p>מִצָּפוֹן הָרוּחַ תְּמוֹל הֵנִיסָה</p>
<p>חֲלוֹמוֹת עֲרָפֶל</p>
<p>עִוֵּר וְתוֹעֶה</p>
<p>עַד לִבְלִי קֵץ…</p>
<p>בִּנְשִׁימָתָהּ תַּעֲצֹר הַיּוֹם הָרוּחַ.</p>
<p>שֶׁלֶג מַבְהִיק מִסָּבִיב,</p>
<p>וְצֵל הָרִים תָּכֹל</p>
<p>שְׁמֵי תְכֵלֶת חִוְרִים,</p>
<p>יְרַטְּטוּ בְאוֹרָם.</p>
<p>וּבַצֵּל –</p>
<p>תָּפוּשׂ בַּהֲדַר קִפְאוֹנוֹ</p>
<p>יִשְׂתָּרֵעַ הַנָּהָר,</p>
<p>וּכְעֵין קַשְׂקֶשֶׂת לוֹ –</p>
<p>בָּרֶקֶת קֶרַח כֵּהָה</p>
<p>וְשִׁלְגֵי זֹהַר לוֹ,</p>
<p>עַד אֲשֶׁר יֹאבַד גֵּווֹ</p>
<p>הַיְרַקְרַק וְהַמִּתְפַּתֵּל</p>
<p>שָׁם בַּמֶּרְחָק…</p>
<p>מָקוֹם שָׁם אוֹר הַיּוֹם הִתְלַקֵּחַ,</p>
<p>וְנֹגַהּ לוֹ לְבֶן לֶהָבוֹת – – –</p>
<p>כְּאִלּוּ חַמָּה נָפְלָה</p>
<p>עַל גָּלְמֵי קֶרַח</p>
<p>קְשֵׁי הַבְּדֹלַח</p>
<p>וַתִּשָּׁבֵר…</p>
<p>אֶת עֵינַי אֶסְגֹּרָה.</p>
<p>בִּי יָרֹן דָּמִי</p>
<p>וּצְלִילוֹ בְאָזְנַי:</p>
<p><strong>טָהוֹר הָעוֹלָם.</strong></p>
<p>לִי נִדְמָה:</p>
<p>יַחַד עִם לֵב הָאָרֶץ,</p>
<p>בִּי לִבִּי יַהֲלֹם;</p>
<p>וְהוּא עִם פְּלָגִים יִזְרֹם</p>
<p>שֶׁמִּתַּחַת לְגֶלֶד הַקֶּרַח נוֹזְלִים.</p>
<p><strong>טָהוֹר… הָעוֹלָם…</strong></p>
<p><strong>טָהוֹר…</strong></p>
</blockquote>
<p>אדר תרס"ג</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/24248">https://benyehuda.org/read/24248</a></div></body>