<h1>התמורה</h1>
אד"ם הכהן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עָפָר יִינַק עֵשֶׂב</p>
<p>אוֹתוֹ יִלְחוֹךְ כֶּשֶׂב,</p>
<p>כֶּשֶׂב יֹאכַל גֶּבֶר</p>
<p>אוֹתוֹ יִבְלַע קֶבֶר.</p>
<p>פִּיוֹת לִמְלוֹא אֶרֶץ [5]</p>
<p>זֶה מִזֶּה לִשְׂבּוֹעַ,</p>
<p>אַךְ הִיא תִּפְרוֹץ פֶּרֶץ</p>
<p>כָּל הַיְקוּם לִבְלוֹעַ;</p>
<p>כִּי עַל כֹּל שֹׁלַחַת</p>
<p>מָוֶת שַׂר הַשַּׁחַת. [10]</p>
<p>הִיא אֶת כֹּל בָּלָעָה</p>
<p>וּבִטְנָהּ לֹא צָבָה,</p>
<p>כִּי בִלְעָהּ הִיא קָאָה</p>
<p>עַל קִיאָהּ הִיא שָׁבָה;</p>
<p>כֵּן בָּהּ נִתְגּוֹלֵלָה [15]</p>
<p>כֵּן בָּהּ נַחֲלוֹף סֶלָה.</p>
</blockquote>
<blockquote>
<p>עָפָר יִינַק עֵשֶׂב</p>
<p>אוֹתוֹ יִלְחוֹךְ כֶּשֶׂב,</p>
<p>כֶּשֶׂב יֹאכַל גֶּבֶר</p>
<p>אוֹתוֹ יִבְלַע קֶבֶר. [20]</p>
</blockquote>
<p><strong>*</strong> <strong>*</strong> <strong>*</strong></p>
<blockquote>
<p>רוּחַ אוֹר אֱלוֹהַּ</p>
<p>מָלֵא כָל גָּבוֹהַּ,</p>
<p>עַד בָּנוּ יָנוּחַ</p>
<p>וּלְאֵל שָׁב הָרוּחַ.</p>
<p>כִּי רוּחוֹת שָׁמַיִם [25]</p>
<p>נִקְווּ אֶל קִרְבֵּנוּ,</p>
<p>יֵרְדוּ כִמְטַר מַיִם</p>
<p>עַל אַדְמַת גֵּוֵנוּ;</p>
<p>גַּם הֵם עוֹד יָזוּבוּ</p>
<p>יַעֲלוּ אַף יָשׁוּבוּ. [30]</p>
</blockquote>
<blockquote>
<p>רוּחַ אוֹר אֱלוֹהַּ</p>
<p>מָלֵא כָל גָּבוֹהַּ,</p>
<p>עַד בָּנוּ יָנוּחַ</p>
<p>וּלְאֵל שָׁב הָרוּחַ.</p>
</blockquote>
<p><strong>*</strong> <strong>*</strong> <strong>*</strong></p>
<blockquote>
<p>חָכְמָה מֵאֵל בָּאָה [35]</p>
<p>כָּל מַעֲשָׂיו מָלָאָה,</p>
<p>שָׁם נֶפֶשׁ תִּרְעֶנָּה<a class="footnote" href="#fn:1" id="fnref:1" title="see footnote"><sup>1</sup></a></p>
<p>הִיא אֵל יַאַסְפֶנָּה.</p>
<p>כִּי אַשְׁרֵי הַנֶּפֶשׁ</p>
<p>תִּרְעֶה בִּנְוֵה דָעַת, <strong>[</strong>40]</p>
<p>תִּבֶז אֶרֶץ רֶפֶשׁ</p>
<p>חָכְמָה אֵם קוֹרָאַת;</p>
<p>הִיא כִּי תָשׁוּב שָׁמָּה</p>
<p>לָעַד הֵיא רֻחָמָה.</p>
</blockquote>
<blockquote>
<p>חָכְמָה מֵאֵל בָּאָה [45]</p>
<p>כָּל מַעֲשָׂיו מָלָאָה,</p>
<p>שָׁם נֶפֶשׁ תִּרְעֶנָּה</p>
<p>הִיא אֵל יַאַסְפֶנָּה.</p>
</blockquote>
<div class="footnotes">
<hr/>
<ol>
<li id="fn:1">
<p>הנפש תרעה חכמה – על דרך ‘ורעה אמונה’, תהלים לז,  ג. <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/38142">https://benyehuda.org/read/38142</a></div></body>