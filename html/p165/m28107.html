<h1>צִיּוֹנָה!</h1>
צבי אלעזר טלר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>זֶה שָׁם עוֹלָה שֶׁמֶשׁ אָבִיב,</p>
<p>תְּשַׁלַּח אֵת קַרְנֶיהָ;</p>
<p>תָּפִיץ אוֹרָה סָבִיב סָבִיב,</p>
<p>מַרְפֵּא בִּכְנָפֶיהָ!</p>
</blockquote>
<blockquote>
<p>זֶה אוֹר תְּחִיָּה, תְּקוּמַת הַלְּאֹם,</p>
<p>מִשְּׁנַת חֶשְׁכַּת לָיִל;</p>
<p>זֶה הוּא אוֹר דְּרֹר, עֲלוֹת הַיּוֹם,</p>
<p>צִיּוֹנָה בְּרָב חָיִל.</p>
</blockquote>
<blockquote>
<p>עוּרוּ אַחִים, הִתְאַמֵּצוּ,</p>
<p>נָעוּרָה, נִכּוֹנָה!</p>
<p>הָבָה רֵעִים, הִתְקַבֵּצוּ,</p>
<p>נַעֲלֶה נָא צִיּוֹנָה!</p>
</blockquote>
<blockquote>
<p>קוּמוּ פִקְחוּ הָעֵינָיִם,</p>
<p>הַכִּירוּ הָרְמִיָּה</p>
<p>הִיא בַחֲלָקוֹת שְׁנוֹת אַלְפָּיִם,</p>
<p>סְבָבוּנוּ בִצְדִיָּה.</p>
</blockquote>
<blockquote>
<p>הִנֵּה פֹה עַל אַדְמַת זָרִים,</p>
<p>לֹא נִצְלַח לִמְלָאכָה;</p>
<p>שְׂאוּ עֵינֵיכֶם אֶל הֶהָרִים,</p>
<p>שָׁמָּה תַּעֲשׂוּ בְרָכָה;</p>
</blockquote>
<blockquote>
<p>נָשׁוּב נִבְנֶה שָׁם הָחֳרָבוֹת,</p>
<p>נָגִילָה נָרֹנָּה;</p>
<p>נָשׁוּב נִנְחַל נַחֲלַת אָבוֹת,</p>
<p>נַעֲלֶה נָא צִיּוֹנָה!</p>
</blockquote>
<blockquote>
<p>לֹא הַחָכְמָה פֹּה פְרַקְלִיטָה</p>
<p>לַחֲכָמִים וִידוּעִים;</p>
<p>“זָר לֹא יִקְרַב!” הִיא הַשִּׁטָה,</p>
<p>חֹק מִשְׁפַּט תַּעְתּוּעִים.</p>
</blockquote>
<blockquote>
<p>לֹא כִשְׁרוֹן פּוֹתֵחַ שְׁעָרִים,</p>
<p>לַעֲמֹד בִּמְקוֹם גְּדוֹלִים;</p>
<p>לֹא אֱמוּנָה וּמֵישָׁרִים,</p>
<p>לַאֲשֶׁר הֵם נִמּוֹלִים.</p>
</blockquote>
<blockquote>
<p>נֵטֶף מַיִם עַל רֹאשׁ גֶּבֶר</p>
<p>כָּל־צוֹאָה יָדִיחַ;</p>
<p>אָז כַּנֶּשֶׁר יַעֲלֶה אֵבֶר,</p>
<p>כַּתָּמָר יַפְרִיחַ.</p>
</blockquote>
<blockquote>
<p>פֹּה לֹא נִחְיֶה חַיֵּי יְשָׁרִים,</p>
<p>בַּעֲבוֹדָה וֶאֱמוּנָה,</p>
<p>פֹּה מַעֲשֵׂינוּ לֹא נִכָּרִים,</p>
<p>לֹא נִמְצָא אַךְ תְּלוּנָה.</p>
<p>לָמָּה לָנוּ אֶרֶץ טְמֵאָה,</p>
<p>שֶׁתָּקִיא אוֹתָנוּ;</p>
<p>שֶׁהִיא חָמָס דָּמִים מְלֵאָה,</p>
<p>לַעֲשׂוֹת נְקָמָה בָנוּ.</p>
<p>נַעֲזֹב אֶרֶץ אֵם נָכְרִיָּה,</p>
<p>נָעוּפָה נִשְׁכּוֹנָה;</p>
<p>נָשׁוּב אֶל אֵם רַחֲמָנִיָּה;</p>
<p>נָשׁוּבָה צִיּוֹנָה!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/28107">https://benyehuda.org/read/28107</a></div></body>