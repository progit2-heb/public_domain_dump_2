<h1>נֵס צִיּוֹנָה!</h1>
צבי אלעזר טלר
<body align="right" dir="rtl"><div align="right" dir="rtl"><!DOCTYPE html>
<body>
<p>כָּל-יוֹשְׁבֵי תֵבֵל וְשׁוֹכְנֵי אָרֶץ,</p>
<p>כִּנְשׂא נֵס הָרִים תִּרְאוּ,</p>
<p>וְכִתְקֹעַ שׁוֹפָר תִּשְׁמָעוּ! (ישעיה י"ח, נ')</p>
<p>כֹּה אָמר דְּ' גּוֹאַלְכֶם קְדוֹשׁ יִשְׂרָאֵל,</p>
<p>לְמַעַנְכֶם שִׁלַּחְתִּי בַּזֶּלֶה<a class="footnote" href="#fn:1" id="fnref:1" title="see footnote"><sup>1</sup></a>! (ישעיה מ“ג, י”ד)</p>
<blockquote>
<p>מִי הֵמָּה הָעִבְרִים מִכָּל-הָעֲבָרִים,</p>
<p>יִתְאַסְּפוּ יִנְהָרוּ אֶל אַחַת הֶעָרִים,</p>
<p>בַּזֶּלֶה מְגַמַּת פְּנֵיהֶם נָכוֹנָה,</p>
<p>לִפְנֵיהֶם יִתְנוֹסֵס נֵס צִיּוֹנָה!
מִי קוֹל הַקּוֹרֵא לְקַבֵּץ שָׁמָה גֵרִים,</p>
<p>וְהֵמָּה יֶאֱתָיוּ בְּלֵב אֶחָד חֲבֵרִים,</p>
<p>קֵדְמָה וָיָמָה, נֶגְבָּה וְצָפוֹנָה,</p>
<p>כִּנְשׂא נֵס הָרִים לַעֲלוֹת צִיּוֹנָה!
מִי זֹאת שָׁם מֵאַפְסֵי הָאָרֶץ עוֹלָה,</p>
<p>בַּזֶּלָה, בַּזֶּלָה, מַקְהֵלָה גְדוֹלָה;</p>
<p>מְלֹא רֹחַב הַתֵּבֵל שִׁירָהּ תָּרֹנָּה:</p>
<p>לְכוּ וְנַעֲלֶה אֶל הַר אֱלֹהִים צִיּוֹנָה!
מִי הֵמָּה אֵלֶּה יַעַבְרוּ חֲלוּצִים,</p>
<p>לִכְבּוֹשׁ אֶרֶץ נוֹשֶׁבֶת לִרְצוּצִים,</p>
<p>לֹא בִכְלֵי מִלְחָמָה בְּחֶרֶב הַיּוֹנָה,</p>
<p>רַק בְּמִשְׁפַּט נַחֲלַת אָבוֹת: צִיּוֹנָה!
מִי הֵמָּה שְׁנֵי הַמְּאוֹרוֹת הַגְּדוֹלִים,</p>
<p>כְּעַמּוּדֵי אֵשׁ לִפְנֵי הַמַּחֲנֶה עוֹלִים,</p>
<p>בְּרוּחָם אֱמוּנָה וּבְפִיהֶם נְכוֹנָה,</p>
<p>לִבְנוֹת בַּיִת נֶאֱמָּן לְהוֹלְכֵי צִיּוֹנָה!
מַלְאֲכֵי אֱלֹהִים הֵם, צִירֵי הַגּוֹלָה,</p>
<p>בְּהִתְנַדֵּב לִבָּם לַמַּלְאֲכוּת הַגְּדוֹלָה,</p>
<p>וּבַזֶּלָה שָׁם יִתְאַסְּפוּ רִאשׁוֹנָה,</p>
<p>לָסֹל הַמְּסִלָּה הָעוֹלָה צִיּוֹנָה.
אֲלֵיכֶם צִיּוֹנִים נְשִׂיאִים נִשָּׂאִים,</p>
<p>נִקְרָא בְשֵׁם דְּ': בְּרוּכִים הַבָּאִים!</p>
<p>כֵּן נִקְרָא פֶה אֶחָד: הָבָה, נִכּוֹנָה,</p>
<p>הָבָה נִתְּנָה רֹאשׁ, נָשׁוּבָה צִיּוֹנָה!
בְחִירֵי-עָם, אֲצִילִים, שָׂרֵי הַמַּקְהֵלָה,</p>
<p>בְּהִתְאַסֵּפְכֶם שָׁמָּה לִפְתּוֹר הַשְׁאֵלָה;</p>
<p>בִּרְכוֹת שָׁמַיִם עַל רֹאשְׁכֶם תָּבֹאנָה,</p>
<p>וְעַל יֶדְכֶם נִוָּשַׁע וְנַעֲלֶה צִיּוֹנָה!
</p>
</blockquote>
<div class="footnotes">
<hr/>
<ol>
<li id="fn:1">
<p>בָּבֶלָה כתיב. <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/7527">https://benyehuda.org/read/7527</a></div></body>