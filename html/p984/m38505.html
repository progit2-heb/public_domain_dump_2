<h1>ב. כמה זה רחוק</h1>
יצחק מטיסיס
<body align="right" dir="rtl"><div align="right" dir="rtl"><!DOCTYPE html>
<body>
<p>לפנים אמרו, כי אנו דורכים פה, במקום אשר בו התהלכו
נביאים. היום רומזים בחשיבות, כי גם פה מהלכים אנו, ממש, במקום אשר בו
יפרצו ביום מן הימים מעינות נפט.</p>
<p>מובן, אפוא, יחס שליטי עולם מעבר לים אל נסיכים ומנהיגים
ערביים. מוסברת חיבתם של סוכנים אנגליים ואמריקאיים לבדוים, להווי־חייהם
הפטריארכלי; מובנת, כמה מובנת ההבנה לצרכם של הבדוים לשטחים כבירים למרעה
לגמליהם ולסוסיהם.</p>
<p>הבקיאים ביחסי עמים וקנוניותיהם אומרים כי הנפט הוא בכל, –
הוא־הוא מכלל הגורמים המכריעים למלחמות בין העמים. והנה בהתקרב ריח הנפט
לזאת הארץ, הריני מתפלל תפילה חרישית לאל כל חי:</p>
<p>אנא, האל הטוב, שלח אחד גדול שימציא כח דלק אחר, להניע את
עולמנו, ויהי זה כוח שמקורו אינו במעמקי־הארץ כי אם במרומי השמים, למשל,
קרני שמש מרוכזות במיכלים מיוחדים לכך.</p>
<p>ואם יאמר האומר: גם כוח השמש סופו יתמעט ואף יכלה ונמצא כי גם היא תהיה גורם למלחמה בין העמים.</p>
<p>אבל, ידידי, כמה זה רחוק.</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/38505">https://benyehuda.org/read/38505</a></div></body>