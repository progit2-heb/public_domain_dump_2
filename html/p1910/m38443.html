<h1>מפתחות ההיכל.</h1>
אברהם היימן חרל"פ
<body align="right" dir="rtl"><div align="right" dir="rtl"><!DOCTYPE html>
<body>
<p>(יסודתו בתענית כ"ח).</p>
<blockquote>
<p>כפריץ חיות ירוצץ האויב בשערי ירושלים</p>
<p>אם על בנים ירטש בחמה שפוכה,</p>
<p>הריות יבקע, לא יחוס יונקי שדים</p>
<p>ותהי נבלת אדם בחוצות כסוחה,</p>
<p>נורא המחזה בגיא חזיון</p>
<p>לתארנו איה עט, דיו וגליון? –</p>
<p>דם ואש, גאות עשן יתאבכו</p>
<p>ויעל כליל העיר אל השמים</p>
<p>ושאגת אויב וצוחת למות יקחו</p>
<p>יחד תתבוללנה, תצילנה האזנים,</p>
<p>צוחת ירושלים מרגע לרגע תכפל</p>
<p>אךְ יוצרה מרחוק סךְ לו בערפל,</p>
<p>והלהבה הקיפה ההיכל וקדש הקדשים</p>
<p>ולשונותיה תשתרענה תעופנה למעלה,</p>
<p>התשקוט עליון לחמס האנשים הנחשים</p>
<p>את בת יהודה העושה אתה כלה?</p>
<p>למה תעמד ברחוק, לא תעמד בפרץ,</p>
<p>ברוק ברק, מגר וכלה הארץ! –</p>
<p>המקדש בוער – כל תקוה אפסה,</p>
<p>גג ההיכל, להבת שלהבת</p>
<p>מכל עברים אותו כסתה,</p>
<p>וכתות פרחי כהונה בנפש דואבת;</p>
<p>– יקר להם המות, על מקדשם עינם נגרה –</p>
<p>הגגה עלו, ובידיהם מפתחות העזרה.</p>
<p>בין נהרי נחלי אש בקעו</p>
<p>וידם גג ההיכל חובקת,</p>
<p>רגליהם לוחכת הלהבה, אתה – ישתעשעו,</p>
<p>עם מר המות נפשם נאבקת</p>
<p>וממקדשם מחמל נפשם לא יסורו עינים</p>
<p>ומר יילילו בשברון מתנים:</p>
<p>"עליון! אם לא זכינו</p>
<p>היות לפניךָ גזברים נאמנים</p>
<p>כי הרשענו והעוינו,</p>
<p>ונהי – לא כעבדים, לא כבנים,</p>
<p>אנא קח נא מפתחות מקדשךָ</p>
<p>ואתךָ הצפינם בבית גנזיךָ".</p>
</blockquote>
<blockquote>
<p>בדברם המפתחות זרקו השמימה</p>
<p>ופסת יד יצאה ותקחמו</p>
<p>ובבית גנזיו צפנם יה ברמה</p>
<p>להיות משמרת לבני ישראל לדורותימו.</p>
<p>והכהנים הצעירים קפצו אל הלהבה</p>
<p>ובתוך ערמות המקדש שביב חיתם כבה.</p>
</blockquote>
<blockquote>
<p>ולמחזה הזה רחמי העליון נכמרו</p>
<p>וייליל מר על נחלתו הנטושה</p>
<p>ומהד יללתו, ים ומלואו המו חמרו</p>
<p>הרים נמגו, תבל רעשה</p>
<p>ונועו וירגזו מוסדות השמים</p>
<p>וישבע עליון לחונן שארית יהודה וירושלים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/38443">https://benyehuda.org/read/38443</a></div></body>