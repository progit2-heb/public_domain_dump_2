<h1>צִיל-צְלִיל</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>"צִיל-צְלִיל–הִיא אֵינֶנָּה, צִיל-צְלִיל–הִיא יָצָאָה,</p>
<p>צִיל-צְלִיל – וּבְצִקְלוֹנָהּ אֶת-הַכֹּל נָשָׂאָה."
הַחֲמוּדָה, מַדּוּעַ מִהַרְתְּ כֹּה וַתֵּצְאִי –</p>
<p>וּלְבָבִי לֹא-הִגִּיד לָךְ אַף אֶת-הַחֵצִי.
וַחֲבָל! לִפְנֵי זְמַנָּהּ בּוֹא קִדְּמָה הַפְּרִידָה –</p>
<p>וְלִי הָיְתָה מִלָּה וּפִי לֹא-הִגִּידָהּ.
שָׁבוּעוֹת וִירָחִים בַּלֵּב יְצַרְתִּיהָ</p>
<p>וַתִּכּוֹן עַל-שְׂפָתַי – וְלֹא הִשְׁמַעְתִּיהָ.
וּפִתְאֹם וַתֹּאמְרִי: “חֲיֵה שָׁלוֹם, יַקִּירִי!” –</p>
<p>קוֹל שׁוֹט, רַעַשׁ אוֹפָן – וַאֲנִי שׁוּב עֲרִירִי.
וּבְעָנָן שֶׁל-אָבָק אַתְּ טָסָה וּרְחוֹקָה –</p>
<p>וְהִנֵּה אַתְּ כְּבָר עִם הַחֹרְשָׁה הַיְרֹקָה.
וּכְכַנְפֵי הַחֲסִידָה מִבֵּין הָאִילָנוֹת</p>
<p>מְנַפְנְפוֹת רַק כַּנְפוֹת רְדִידֵךְ הַלְּבָנוֹת.
וּכְבָר מִן-הַחֹרְשָׁה, מֵעֵבֶר הַמְסִלָּה</p>
<p>מְצַלְצֵל וּבָא קוֹל לַעֲגֵי הַמְּצִלָּה:
"צִיל-צְלִיל–הִיא אֵינֶנָּה, צִיל-צְלִיל–הִיא יָצָאָה,</p>
<p>צִיל-צְלִיל – וּבְצִקְלוֹנָהּ אֶת-הַכֹּל נָשָׂאָה."</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/4515">https://benyehuda.org/read/4515</a></div></body>