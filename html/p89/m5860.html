<h1>בַּעֲרֹב הַיּוֹם</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בֵּין עָבֵי אֵשׁ וְעָבֵי דָם</p>
<p>הַשֶּׁמֶשׁ רַד לִפְאַת הַיָּם,</p>
</blockquote>
<blockquote>
<p>וְקַרְנֵי אוֹר בְּעַד הָעָב,</p>
<p>כַּחֲנִיתוֹת מְמֹרָטוֹת רָב.</p>
</blockquote>
<blockquote>
<p>וַיַּשְׁקְ הַכִּכָּר נֹגַהּ זָךְ,</p>
<p>וַיַּצֶּת־אֵשׁ בִּירַק הַסְּבָךְ.</p>
</blockquote>
<blockquote>
<p>עַל־רֹאשׁ הַחֹרֶשׁ יָצַק אוֹר,</p>
<p>וַיַּתֶּךְ־אֵשׁ בְּמֵי־הַיְאֹר.</p>
</blockquote>
<blockquote>
<p>וַיְצַף אֶת־רֹאשׁ הַגִּבְעָה פָּז,</p>
<p>בַּקָּמָה זָרַק זִיו וַיַּז.</p>
</blockquote>
<blockquote>
<p>וַיֵּט, וַיִּשַּׁק כְּנַף הַיּוֹם,</p>
<p>וַיֵּרֶד חַי אֶל־פִּי הַתְּהוֹם – – –</p>
</blockquote>
<blockquote>
<p>אָז יָבֹא כָל־הַיְקוּם בַּצֵּל,</p>
<p>הַלַּיִל הֹלֵךְ – בָּא הַלֵּיל,</p>
</blockquote>
<blockquote>
<p>וְרוּחַ קַל בָּא, נָשַׁב, נָס,</p>
<p>וַיִּשַּׁק לִי וַיְגַל לִי רָז.</p>
</blockquote>
<blockquote>
<p>הוּא לָאַט עִמִּי: אֹמֶן, תֹּם –</p>
<p>כְּקֶרֶן אוֹר בַּעֲרֹב הַיּוֹם.</p>
</blockquote>
<blockquote>
<p>וִימֵי הַנֹּעַר, יֶלֶד טוֹב,</p>
<p>יָעוּפוּ חִישׁ כִּמְעוּף הָעוֹף.</p>
</blockquote>
<blockquote>
<p>פֹּה נֶאֱלַח הַכֹּל, הַכֹּל סָג –</p>
<p>יֶשׁ־עוֹלָם טוֹב שֶׁכֻּלּוֹ חָג.</p>
</blockquote>
<blockquote>
<p>יֶשׁ־קֶרֶן בְּרוּכָה, פִּנַּת אוֹר,</p>
<p>שֶׁשִּׁמְשָׁהּ – צְדָקָה, רוּחָהּ – דְּרוֹר;</p>
</blockquote>
<blockquote>
<p>שָׁם תַּרְתִּי מָקוֹם לְךָ וָלִי –</p>
<p>קוּם נָעוּף יַחְדָּו, נִדְאֶה, בְּנִי!</p>
</blockquote>
<blockquote>
<p>לֹא זֹה הַמְּנוּחָה, עוּף מִפֹּה –</p>
<p>אַךְ לָמָּה, לִבִּי, תִּדְוֶה כֹה?</p>
</blockquote>
<blockquote>
<p>מִי הֵטִיל בַּחֲדָרֶיךָ צֵל,</p>
<p>אֲפֵלַת עַד וְחֶשְׁכַת אֵל?</p>
</blockquote>
<blockquote>
<p>מַדּוּעַ אַתָּה זָעֵף, סָר –</p>
<p>יֵשׁ מֶרְחַב יָהּ – וּלְךָ הוּא צָר.</p>
</blockquote>
<blockquote>
<p>הֲלִרְאוֹת יֵרַע לְךָ בִּגְבֹר</p>
<p>אֱשׁוּן הַחֹשֶׁךְ עַל הָאוֹר?</p>
</blockquote>
<blockquote>
<p>כִּי־מָה הַכְּאֵב וּמָה הַחֲלוֹם,</p>
<p>הַבָּאִים אַט עִם־צֵאת הַיּוֹם,</p>
</blockquote>
<blockquote>
<p>וּמֹשְׁכִים אֶת הַלֵּב הַתָּם</p>
<p>אֶל־קַצְוֵי עַד, אֶל־אַחֲרִית יָם?</p>
</blockquote>
<p>תרנ"ה</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/5860">https://benyehuda.org/read/5860</a></div></body>