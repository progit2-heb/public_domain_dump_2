<h1>בין שבעים זאבים</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מֶה-מֶה-מֶה, מֶה-מֶה-מֶה</p>
<p>יִפְעֶה כָּל-הַיּוֹם הַשֶּׂה.</p>
</blockquote>
<blockquote>
<p>שֶׂה בֵּן-כֶּשֶׂב  </p>
<p>אוֹכֵל עֵשֶׂב,</p>
<p>מַה-לְּךָ שֶׁכָּכָה תֶּהֱמֶה?</p>
<p>אוּלַי רָעֵב אַתָּה, שֶׁמָּא</p>
<p>יִתְאַב לִבְּךָ פַּת בְּחֶמְאָה –</p>
<p>בֹּאָה, שֵׂיִי, בֹּא אֵלַי,</p>
<p>כָּל-מַחְסוֹרְךָ, דַּע, עָלָי.          </p>
<p>"לֹא, בֵּן יַקִּיר, לֹא אֶרְעָבָה,</p>
<p>פַּת בְּחֶמְאָה לֹא אֶתְאָבָה,</p>
<p>מַשְׁקִי נִתָּן, מִרְעִי דָשֵׁן,</p>
<p>אַךְ אֲהָהּ – וְרוֹעִי יָשֵׁן,</p>
<p>וּבַיַּעַר שִׁבְעִים זְאֵבִים,</p>
<p>כֻּלָּם הוֹמִים, כֻּלָּם רְעֵבִים,</p>
<p>וְאָנֹכִי רַךְ וְרָפֶה,</p>
<p>יָרֵא אָנִי פֶּן אֶסָּפֶה,</p>
<p>עַל-כֵּן אֶזְעַק, וּבְכָל-פֶּה:</p>
<p>מֶה-מֶה-מֶה, מֶה-מֶה-מֶה</p>
<p>מֶה חָטָאתִי וּמֶה פִּשְׁעִי,</p>
<p>וּמֵאַיִן יָבֹא יִשְׁעִי,</p>
<p>מֶה-מֶה-מֶה, מֶה-מֶה-מֶה,</p>
<p>אוֹי מִי יַחֲמֹל עַל הַשֶּׂה."</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/7026">https://benyehuda.org/read/7026</a></div></body>