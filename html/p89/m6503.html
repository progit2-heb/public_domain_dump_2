<h1>תָּאֳמֵי יוֹנִים</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>תָּאֳמֵי יוֹנִים</p>
<p>מָרוֹם עָפוּ,</p>
<p>שָׁפְלוּ, גָּבְהוּ</p>
<p>לֹא יִיעָפוּ. –</p>
</blockquote>
<blockquote>
<p>– הָלְאָה, מָעְלָה</p>
<p>יוֹנִים שְׁתָּיִם!</p>
<p>עַד שְׁחָקִים</p>
<p>שְׁמֵי שָׁמָיִם! –</p>
</blockquote>
<blockquote>
<p>שְׁתֵּי הַיּוֹנִים</p>
<p>שָׁטוּ, דָּאוּ,</p>
<p>גָּבְהוּ רוֹם,</p>
<p>בָּרֹם שָׁקָעוּ.</p>
</blockquote>
<blockquote>
<p>מָרוֹם, רוֹמָה</p>
<p>עַל הֶעָבִים,</p>
<p>עַד הַשֶּׁמֶשׁ,</p>
<p>רֹאשׁ כּוֹכָבִים…</p>
</blockquote>
<blockquote>
<p>וַיִפְגָּשֵׁן</p>
<p>שָׁם כְּרוּב קָטָן</p>
<p>וּבְכַנְפוֹתָיו</p>
<p>כִּסָּן, עָטָן.</p>
</blockquote>
<blockquote>
<p>צַח הַכְּרוּב</p>
<p>מִצֶּמֶר צָחַר;</p>
<p>שְׁתֵּי כַּנְפוֹתָיו</p>
<p>כַּנְפֵי שָׁחַר.</p>
</blockquote>
<blockquote>
<p>עֵינָיו יוֹנִים,</p>
<p>חֶסֶד פָּנָיו;</p>
<p>רַגְלָיו שָׁלוֹם,</p>
<p>אוֹר מִלְּפָנָיו.</p>
</blockquote>
<blockquote>
<p>מִצְחוֹ נֹעַר,</p>
<p>אַפּוֹ בְשָׂמִים;</p>
<p>טוֹב כָּאֵם,</p>
<p>כַּיֶּלֶד תָּמִים.</p>
</blockquote>
<blockquote>
<p>נֶחְמָד, נָעִים</p>
<p>רַךְ כְּשַעֲוָה. –</p>
<p>כֻּלּוֹ אוֹמֵר</p>
<p>כְּרוּב אַהֲבָה!..</p>
</blockquote>
<blockquote>
<p>וַיִקָּחֵן</p>
<p>עַל אֶבְרָתוֹ</p>
<p>וַיִשָּׂאֵן</p>
<p>לִמְעֹנָתוֹ</p>
</blockquote>
<blockquote>
<p>נְוֵה הַקֹּדֶשׁ</p>
<p>נְוֵה הַטֹּהַר;</p>
<p>מְעוֹן הַשָּׁלוֹם</p>
<p>מְעוֹן הַנֹּעַר.</p>
</blockquote>
<blockquote>
<p>פֶּרַח עֵדֶן</p>
<p>אַט, יֵט שׂוֹכֹה,</p>
<p>חֵן, אַהֲבָה</p>
<p>רָצוּף תּוֹכוֹ.</p>
</blockquote>
<blockquote>
<p>מַעְיַן יֶשַׁע</p>
<p>שָׁם יִקָּוֶה</p>
<p>יַזֵּל צֶדֶק,</p>
<p>יֵט נְדָבָה.</p>
</blockquote>
<blockquote>
<p>חֶבְיוֹן קֹדֶשׁ</p>
<p>קוֹל דְּמָמָה</p>
<p>כְּבוֹד אֲדֹנָי</p>
<p>חוֹפֵף שָׁמָּה…</p>
</blockquote>
<blockquote>
<p>מַשּׁק רוּח</p>
<p>בֵּין צֶאֱלִים.</p>
<p>יִזַּל, יִזַּל</p>
<p>רֹן אֶרְאֶלִּים.</p>
</blockquote>
<blockquote>
<p>נֵזֶל יַיִן</p>
<p>יֵלֵךְ קוֹלָם,</p>
<p>יַזֵּל תִּקְוָה,</p>
<p>תְּחִיַּת עוֹלָם…</p>
</blockquote>
<blockquote>
<p>יָצוּד נֶפֶשׁ,</p>
<p>יִשְׁבְּ הָרוּח…</p>
<p>– כְּרוּב אַהֲבָה</p>
<p>שָׁם יָנוּחַ!..</p>
</blockquote>
<blockquote>
<p>שְׁתֵּי הַיּוֹנִים</p>
<p>מִכַּנְפוֹתָיו</p>
<p>הוֹצִיא, נוֹפֵף. –</p>
<p>וַחֲמֻדוֹתָיו –</p>
</blockquote>
<blockquote>
<p>הֵרִים, בֵּרַךְ</p>
<p>וַיַעֲנִיקֵן</p>
<p>וַיִּשּׁקֵן</p>
<p>וַיַּשִּׁיקֵן.</p>
</blockquote>
<blockquote>
<p>וּלְנֹגַהּ סַהַר</p>
<p>יוֹנִים שְׁתָּיִם</p>
<p>שָׁטוּ, נָטוּ</p>
<p>מִשָׁמָיִם.</p>
</blockquote>
<blockquote>
<p>זַכּוֹת נוֹצָה</p>
<p>לִבְנוֹת כָּנָף</p>
<p>יָרְדוּ, עָמְדוּ</p>
<p>עַל בַּד עָנָף.</p>
</blockquote>
<blockquote>
<p>הַנֶּאֱהָבוֹת</p>
<p>הִתְרַפֵּקְנָה,</p>
<p>פָּרְשׂוּ אֵבֶר</p>
<p>וַתַּשּׁקְנָה…</p>
</blockquote>
<p><strong>*</strong> <strong>*</strong> <strong>*</strong></p>
<blockquote>
<p>– שׁוֹבְנָה יוֹנִים</p>
<p>הָאֹהֱלָה,</p>
<p>רְוֶינָה דּוֹדִים</p>
<p>נֶצַח סֶלָה!!!</p>
</blockquote>
<p>כתב יד. פורסם ב“הדאר” תש"ז</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/6503">https://benyehuda.org/read/6503</a></div></body>