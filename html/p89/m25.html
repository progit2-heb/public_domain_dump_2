<h1>בִּתְשׁוּבָתִי</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שׁוּב לְפָנַי: זָקֵן בָּלֶה,</p>
<p>פָּנִים צֹמְקִים וּמְצֹרָרִים,</p>
<p>צֵל קַשׁ יָבֵשׁ, נָד כְּעָלֶה,</p>
<p>נָד וָנָע עַל־גַּבֵּי סְפָרִים.</p>
</blockquote>
<blockquote>
<p>שׁוּב לְפָנַי: זְקֵנָה בָלָה,</p>
<p>אֹרְגָה, סֹרְגָה פֻזְמְקָאוֹת,</p>
<p>פִּיהָ מָלֵא אָלָה, קְלָלָה,</p>
<p>וּשְׂפָתֶיהָ תָּמִיד נָעוֹת.</p>
</blockquote>
<blockquote>
<p>וּכְמֵאָז לֹא מָשׁ מִמְּקוֹמוֹ</p>
<p>חֲתוּל בֵּיתֵנוּ – עוֹדוֹ הֹזֶה</p>
<p>בֵּין כִּירַיִם, וּבַחֲלוֹמוֹ</p>
<p>עִם־עַכְבָּרִים יַעַשׂ חֹזֶה.</p>
</blockquote>
<blockquote>
<p>וּכְמֵאָז בָּאֹפֶל מְתוּחִים</p>
<p>קוּרֵי אֶרֶג הָעַכָּבִישׁ</p>
<p>מְלֵאֵי פִּגְרֵי זְבוּבִים נְפוּחִים</p>
<p>שָׁם בַּזָּוִית הַמַּעֲרָבִית…</p>
</blockquote>
<blockquote>
<p>לֹא שֻׁנֵּיתֶם מִקַּדְמַתְכֶם,</p>
<p>יָשָׁן נוֹשָׁן, אֵין חֲדָשָׁה; –</p>
<p>אָבֹא, אַחַי, בְּחֶבְרַתְכֶם!</p>
<p>יַחְדָּו נִרְקַב עַד־נִבְאָשָׁה!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25">https://benyehuda.org/read/25</a></div></body>