<h1>עיניה</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בָּרִאשׁוֹנָה שָׁם בַּחֹרְשָׁה</p>
<p>חֶרֶשׁ רְאִיתִיהָ;</p>
<p>הָלֹךְ הָלְכָה בֵּין צֶאֱלִים</p>
<p>שֶׁפִי –וּפְגַשְׁתִּיהָ.</p>
</blockquote>
<blockquote>
<p>קַרְנֵי שֶׁמֶשׁ הָאַחֲרוֹנוֹת</p>
<p>קָרְנוּ בֵּין הֶעָלִים;</p>
<p>כִּתְמֵי אוֹר כְּדִינְרֵי זָהָב</p>
<p>שֻׁפְּכוּ בֵּין הַצְּלָלִים.</p>
</blockquote>
<blockquote>
<p>בָּדָד הָלְכָה, עַל־לִבָּתָהּ</p>
<p>שְׁלוּבוֹת זְרֹעוֹתֶיהָ,</p>
<p>כִּתְמֵי אוֹר חַכְלִילִי עָלוּ,</p>
<p>יָרְדוּ בְּפָנֶיהָ.</p>
</blockquote>
<blockquote>
<p>מִפָּנֶיהָ נָפְלוּ, נָחוּ</p>
<p>אַרְצָה לְרַגְלֶיהָ;</p>
<p>אָז שְׁנֵי גְלִילֵי זֹהַר נָפְלוּ</p>
<p>גַּם עַל שְׁתֵּי עֵינֶיהָ.</p>
</blockquote>
<blockquote>
<p>נָפְלוּ, נָחוּ – פִּתְאֹם עָמְדָה</p>
<p>דוּמָם גַּם נִצָּבָה…</p>
<p>שְׁתֵּי עֵינֶיהָ – שְׁתֵּי גֶחָלִים</p>
<p>טוֹבְלוֹת בַּלֶהָבָה…</p>
</blockquote>
<blockquote>
<p>וַתִּלְטֳשֵׁן, וַתְּלַהֵטְנָה –</p>
<p>אֵלִי, אֵל שָׁמָים!</p>
<p>מַה־תַּחְפֹּצְנָה, מַה־תִּשְׁאַלְנָה</p>
<p>אֵלֶּה הָעֵינָיִם?</p>
</blockquote>
<blockquote>
<p>שְׁנֵי צִפְעוֹנִים, פְּתָנִים שְׁחֹרִים,</p>
<p>אֶרְאֶה בָּקְעוּ, גָּחוּ</p>
<p>מֵעֵינֶיהָ אֶל־לִבָּתִי,</p>
<p>יָרְדוּ אַף־נָשָׁכוּ;</p>
</blockquote>
<blockquote>
<p>אָכְלוּ, שָׂרְפוּ, יָצְקוּ רַעַל,</p>
<p>אִשָּׁם אֲכָלָתְנִי –</p>
<p>שַׁדַּי, שַׁדַּי, קְרַע הַשָּׂטָן!</p>
<p>לִילִית צוֹד צָדָתְנִי!</p>
</blockquote>
<blockquote>
<p>הִיא נֶעֶלְמָה וַיֵּעָלְמוּ</p>
<p>אִתָּהּ עִקְּבוֹתֶיהָ;</p>
<p>אַךְ עֵינֶיהָ יִרְדְּפוּנִי</p>
<p>תָמִיד – הָהּ, עֵינֶיהָ!</p>
</blockquote>
<p>תרנ"ב</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/3608">https://benyehuda.org/read/3608</a></div></body>