<h1>שחה נפשי</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שָׁחָה נַפְשִׁי לֶעָפָר</p>
<p>תַּחַת מַשָּׂא אַהֲבַתְכֶם;</p>
<p>אַלְלַי, כִּי הָיִיתִי</p>
<p>אִסְתְּרָא בִלְגִינַתְכֶם!</p>
<p>וְלָמָּה שַׁתֶּם עַל־נָוִי?</p>
<p>מַה־חַטָּאתִי, מַה־כֹּחִי?</p>
<p>לֹא מְשׁוֹרֵר, לֹא נָבִיא –</p>
<p>חוֹטֵב עֵצִים אָנֹכִי.</p>
<p>חוֹטֵב עֵצִים, אִישׁ קַרְדֹּם,</p>
<p>עוֹשֶׂה מְלַאכְתִּי לְתֻמִּי;</p>
<p>וְרַד הַיּוֹם, וְיָדִי רָפְתָה,</p>
<p>וְקֵהֶה שׁוֹבֵת קַרְדֻּמִּי.</p>
<p>שְׂכִיר יוֹם קָצָר אָנֹכִי,</p>
<p>פּוֹעֵל נָטָה לִגְבוּלְכֶם;</p>
<p>וְלֹא עֵת־דְּבָרִים לִי עָתָּה,</p>
<p>וְלֹא יוֹם תְּרוּעָה לְכֻלְּכֶם.</p>
<p>אֵיכָה נִשָּׂא פָנֵינוּ?</p>
<p>בַּמֶּה נְקַדֵּם יוֹם יָבֹא?</p>
<p>אִישׁ לְחֶשְׁבּוֹן עוֹלָמוֹ!</p>
<p>אִישׁ לְסִבְלוֹת לְבָבוֹ!</p>
</blockquote>
<p>י“א טבת, תרפ”ג, הומבורג.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/3033">https://benyehuda.org/read/3033</a></div></body>