<h1>גְּדוּד בָּעִיר</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כָּל הָרְחוֹבוֹת אָז רָעָמוּ,</p>
<p>כָּל הַמְּבוֹאוֹת הָמוּ, הָמוּ</p>
<p>   עֵת שֶׁבָּא</p>
<p>   חֵיל צָבָא</p>
<p>בָּרִאשׁוֹנָה אֶל הָעִיר.</p>
<p>אַנְשֵׁי חַיִל, פְּקִידִים, סְגָנִים,</p>
<p>זְקוּפֵי קוֹמָה וּמְזֻיָּנִים,</p>
<p>   וּבְרֹאשָֹם</p>
<p>   עוֹבְרִים שָׁם</p>
<p>נוֹגְנִים רַבִּים עִם כְּלֵי שִׁיר.</p>
<p>בַּחֲצוֹצְרָה:</p>
<p>   תְּרוּ-רָ-רָה!</p>
<p>בֶּחָלִיל:</p>
<p>   לִי-לִי-לִיל!</p>
<p>וּבַתֹּף – קוֹל עָז, קוֹל רָם:</p>
<p>   תָּ-רָ-רָם!!!</p>
</blockquote>
<blockquote>
<p>רַב עִם תַּלְמִיד, אֵם עַל בָּנִים,</p>
<p>רַצְעָן, חַיָּט, הַחֶנְוָנִים,</p>
<p>   יָצְאוּ רְאוֹת</p>
<p>   מַרְאָה זֹאת,</p>
<p>לֹא נִרְאֲתָה עוֹד בָּעִיר.</p>
<p>עִם הַתַּעַר יָצָא גַלָּב,</p>
<p>אַף הַשּׁוֹחֵט עִם הַחַלָּף,</p>
<p>   נָשִׁים, טַף</p>
<p>   מָחֲאוּ כַּף</p>
<p>לְקוֹל הַנּוֹגְנִים בִּכְלֵי שִׁיר.</p>
<p>הַחֲצוֹצְרָה:</p>
<p>   תְּרוּ-רָ-רָה!</p>
<p>הֶחָלִיל:</p>
<p>   לִי-לִי-לִיל!</p>
<p>וְהַתֹּף – קוֹל עָז, קוֹל רָם:</p>
<p>   תָּ-רָ-רָם!!!</p>
</blockquote>
<blockquote>
<p>כָּל הַמִּגְרָשׁ הָמָה, הָמָה.</p>
<p>חָרְדָה, רָגְזָה הָאֲדָמָה,</p>
<p>   עֵת בַּסָּךְ</p>
<p>   בְּקוֹל “הֶאָח”!</p>
<p>יָצְאוּ גְדוּדִים מִן הָעִיר.</p>
<p>צִלְצַל חֲרָבוֹת, בְּרַק כִּידוֹנִים,</p>
<p>שִׁירַת חַיִל רַבַּת אוֹנִים.</p>
<p>   וּבַעֲלוֹת</p>
<p>   תְּרוּעַת עֹז</p>
<p>פָּצְחוּ נוֹגְנִים בִּכְלֵי שִׁיר.</p>
<p>הַחֲצוֹצְרָה:</p>
<p>   תְּרוּ-רָ-רָה!</p>
<p>הֶחָלִיל:</p>
<p>   לִי-לִי-לִיל!</p>
<p>וְהַתֹּף – קוֹל עָז, קוֹל רָם:</p>
<p>   תָּ-רָ-רָם!!!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/7999">https://benyehuda.org/read/7999</a></div></body>