<h1>בְּשׂוֹרָה</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>א</p>
</blockquote>
<blockquote>
<p>חֵץ זָהָב נִנְעַץ לְרַגְלַי,</p>
<p>נָפַל כִּפְתָק מֵרָקִיעַ;</p>
<p>בָּרוּר לִי מִלֵּל בְּרַק זָהֳרוֹ:</p>
<p>דַּע, כִּי הָאָבִיב הִגִּיעַ!
וְאוֹר חָדָשׁ נָפַל בָּעוֹלָם –</p>
<p>פָּחַז הָרוּחַ רִאשׁוֹנָה,</p>
<p>שָׁט וַיַּעֲבֵר הַבְּשׂוֹרָה:</p>
<p>חֲדָשׁוֹת, חֲדָשׁוֹת תָּבֹאנָה!
שְׁלוּלִיּוֹת שָׁמְעוּ נֶחְפָּזוּ,</p>
<p>פַּזֵּז וְכַרְכֵּר תָּרֹנָּה,</p>
<p>אַחַת מוּל חֲבֶרְתָּה צֹהֶלֶת:</p>
<p>הוֹ, הוֹ, חֲדָשׁוֹת תָּבֹאנָה!
פָּתַח אֵל צֹהַר בַּמָּרוֹם,</p>
<p>לֵאמֹר: צְאוּ, כְּרוּבִים קְטַנִּים,</p>
<p>פִּשְׁטוּ בָעוֹלָם וּזְרוּ בוֹ</p>
<p>רֵיחַ שֶׁל-חַיִּים רַעֲנַנִּים.
פִּתְאֹם וְהִנֵּה גַם-סְנוּנִית –</p>
<p>אֵי מִזֶּה בָּאָה הַפְּזִיזָה?</p>
<p>חָלְפָה כַּחֵץ, וּמִמְּרוֹם גָּג</p>
<p>עַל חַג הָעוֹלָם הִכְרִיזָה –
ב</p>
</blockquote>
<blockquote>
<p>הוֹלְכִים וְזַכִּים הֶעָבִים,</p>
<p>הוֹלְכִים הֶעָבִים וְקַלִּים;</p>
<p>שְׁבִילֵי רָקִיעַ שֶׁל-תְּכֵלֶת</p>
<p>חֲדָשָׁה וּבְהִירָה מִתְגַּלִּים.
אֶשָּׂא לַמָּרוֹם אֶת-עֵינַי –</p>
<p>נִפְרְצָה מְחִיצַת הֶעָבִים,</p>
<p>פָּנִים אֶל-פָּנִים אֲדַבֵּר</p>
<p>עִם הַשָּׁמַיִם הַנָּאוִים.
פֶּה אֶל-פֶּה צִנּוֹר לְבָבִי</p>
<p>אֶפְתְּחָה לִקְרַאת צִנּוֹרָם:</p>
<p>יִזְלְפוּ שְׁחָקִים שִׁפְעָתָם,</p>
<p>טֹהַר עַרְבוֹתָם, זִיו אוֹרָם;
תִּזַּל עַל-רֹאשִׁי, אֶל-לִבִּי</p>
<p>אוֹתָהּ הַתְּכֵלֶת הַנְּקִיָּה;</p>
<p>תָּבֹא בְקִרְבִּי כְּרֵיחַ</p>
<p>גַּן-עֵדֶן וּכְטַלְלֵי תְחִיָּה!
כְּבָר תִּשְׁמַע אָזְנִי עַל-רֹאשִׁי</p>
<p>מַשַּׁק כְּנָפַיִם צְחַרְחֹרוֹת;</p>
<p>כְּבָר מַרְגִּישׁ לִבִּי עַל-נִימָיו</p>
<p>פִּזּוּז קַרְנַיִם וְאוֹרוֹת.
פְּרוּ וּרְבוּ, אוֹרִים, בִּלְבָבִי,</p>
<p>זַעְזְעוּ אֶת-נִימָיו – וְחָיוּ,</p>
<p>וּבְבַת-אַחַת כָּל-קְרָבַי</p>
<p>שִׁירָה חֲדָשָׁה יֶהֱמָיוּ.</p>
</blockquote>
<p>ניסן, תרס"ג.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/925">https://benyehuda.org/read/925</a></div></body>