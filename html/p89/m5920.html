<h1>כִּרְכָּרִי</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הוֹי, כִּרְכָּרִי, בֶּן-בְּדִיל,</p>
<p>צֵא בְּמָחוֹל, רוּץ בְּגִיל!</p>
<p>מִבֵּית אָבִי</p>
<p>רוּץ וּמְצָא-לִי</p>
<p>אֶת כּוֹכָבִי</p>
<p>וּמַזָּלִי.</p>
</blockquote>
<blockquote>
<p>סֹב אֶל הֹדּוּ, פְּנֵה אֶל כּוּשׁ</p>
<p>וַעֲשֵׂה לִי שָׁם רְכוּשׁ;</p>
<p>בְּלִי יְגִיעָה</p>
<p>וּבְלִי טֹרַח</p>
<p>לִי הָבִיאָה</p>
<p>אוֹצְרוֹת קֹרַח.</p>
</blockquote>
<p>הוֹי, סְחוֹר, סְחוֹר, סְחוֹר,</p>
<blockquote>
<p>קְפֹץ עַל הָר וּפְסַח עַל בּוֹר,</p>
<p>שֻׁלְחָן כֻּלּוֹ,</p>
<p>לְךָ כַּמִּישׁוֹר,</p>
<p>סֹב אֶת-גְּבוּלוֹ</p>
<p>קַל כַּכִּישׁוֹר!</p>
</blockquote>
<blockquote>
<p>כִּרְכָּר הוֹלֵךְ – פַּנּוּ שְׁבִיל!</p>
<p>קְפִיצָה – פַּרְסָה, פְּסִיעָה – מִיל!</p>
<p>יָצֹא יָצָא</p>
<p>לְמַסָּעָיו;</p>
<p>פִּתְאֹם מָצָא</p>
<p>הַר שֶׁל זָהָב.</p>
</blockquote>
<blockquote>
<p>הֶרָה, הֶרָה, הֶרָה פְּנֵה,</p>
<p>עַל הַמְּצִיאָה נְפֹל וּזְכֵה!</p>
<p>זְכֵה, כִּרְכָּרִי,</p>
<p>שֶׁמָּא יַקְדִּי-</p>
<p>מֵנִי צָרִי</p>
<p>וּמִתְנַגְּדִי.</p>
</blockquote>
<blockquote>
<p>אַךְ הַכִּרְכָּר בֶּן-הַבְּדִיל</p>
<p>נָסוֹג אָחוֹר – אִי, אֱוִיל! –</p>
<p>זָחַל, רָעַד,</p>
<p>נָד וַיָּעַף –</p>
<p>וְלֹא בָּא עַד</p>
<p>הַר הַזָּהָב.</p>
</blockquote>
<blockquote>
<p>רֶגַע עוֹד כַּשִּׁכּוֹר חָג.</p>
<p>פִּתְאֹם נָפַל – לִבִּי פָּג!…</p>
<p>גִּמֶּל – גִּיל לִי!</p>
<p>הֵידָד, בָּא-גָד!</p>
<p>בֶּן-בְּדִילִי</p>
<p>בִּי לֹא בָּגַד!</p>
</blockquote>
<blockquote>
<p>הוֹי, נֵס גָּדוֹל הָיָה שָׁם.</p>
<p>נֵס – כָּמוֹהוּ עוֹד לֹא קָם! –</p>
<p>אִישׁ עֲמִיתִי</p>
<p>יָצָא נָקִי,</p>
<p>נִמְלָא כִּיסִי,</p>
<p>תַּם מִשְׂחָקִי…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/5920">https://benyehuda.org/read/5920</a></div></body>