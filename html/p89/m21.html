<h1>מִשּׁוּט בַּמֶּרְחַקִּים</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מִשּׁוּט בַּמֶּרְחַקִּים, מִמְּקוֹמוֹת נָדַדְתִּי,</p>
<p>כְּצִפּוֹר מִיָּם אֶל־בֵּית אִמִּי חָרַדְתִּי.</p>
<p>וְשֵׁנִית לְפָנַי הַמְּקוֹמוֹת הַחֲבִיבִים,</p>
<p>הַקְּרוֹבִים אֶל־לִבִּי וּלְבָבִי מַעֲצִיבִים;</p>
<p>וְשֵׁנִית הַתְּמוּנוֹת הַנְּעִימוֹת לִקְרָאתִי,</p>
<p>שֶׁכֹּה כָלְתָה עֵינִי רַוֹּתָן דִּמְעָתִי,</p>
<p>שֶׁכֹּה צָמְאָה נַפְשִׁי לִבְכּוֹת עַל־צַוָּארָן,</p>
<p>לְחַבְּקָן וּלְנַשְּׁקָן וּלְחוֹנֵן עֲפָרָן.</p>
<p>מִכֹּל תַּנְחוּמוֹתָיו אֵל הוֹתִיר לִי שְׁתָּיִם:</p>
<p>זִכְרוֹנוֹת מַדְאִיבִים עִם דִּמְעוֹת עֵינָיִם.</p>
<p>וְגַם יְמֵי עָנְיִי וּנְדוּדֵי גָלוּתִי</p>
<p>לֹא מָחוּ מִלִּבִּי זִכְרוֹנוֹת יַלְדוּתִי,</p>
<p>הַחֲתוּמִים בְּנַפְשִׁי וּנְשׂוּאִים עִמָּדִי,</p>
<p>כַּחוֹתָם עַל־לִבִּי, כַּחוֹתָם עַל־יָדִי;</p>
<p>וְגַם דִּמְעוֹת עֵינַי בַּנֵּכָר הוֹרַדְתִּי -</p>
<p>אֶל־נֹאדֵךְ נָפָלוּ, עֲרִישַׂת מוֹלַדְתִּי!</p>
<p>וּבְאֶרֶץ מֶרְחַקִּים - גַּם־שָׁם לֹא מָצָאתִי</p>
<p>יַד חֶסֶד שֶׁתִּמַח מִפָּנַי דִּמְעָתִי.</p>
<p>וּמְלֵאָה כְּיוֹם הוֹצֵאתִיהָ, הֵבֵאתִי</p>
<p>אֶת־כּוֹס הַתַּרְעֵלָה עִמָּדִי אֶל־בֵּיתִי.</p>
<p>וּכיוֹם עֲזַבְתִּיה, מְלֵאָה וּרְוָיָה,</p>
<p>מָצָאתִי גַם־כּוֹסֵךְ - הַכֹּל כְּשֶׁהָיָה!</p>
<p>זֶה עָנְיֵךְ, זֶה לַחֲצֵךְ, זֹאת קַדְרוּת פָּנָיִךְ -</p>
<p>מַה־כָּבֵד הֶעָנָן הָרֹבֵץ עָלָיִךְ!</p>
<p>אַף־נֵטֶף מַר אֶחָד לֹא נִגְרַע מִכּוֹסֵךְ -</p>
<p>אֵל אָסַף אֶת־שְׁלוֹמֵךְ, אֵל שָׁכַח חַנּוֹתֵךְ.</p>
<p>מִי יֵדַע הַדְּמָעוֹת שֶׁעוֹד תִּשָּׁפַכְנָה,</p>
<p>הַסּוּפוֹת שֶׁעוֹד עַל־רֹאשֵׁנוּ תָּגַחְנָה -</p>
<p>עַד־פְּרֹץ רוּחַ טוֹבָה, חֲזָקָה, נֶאְדָּרָה,</p>
<p>שֶׁתּוּכַל לִתְקֹעַ הָעָב הַמִּדְבָּרָה;</p>
<p>שֶׁתִּמַח הֶעָנָן הַסוֹכֵךְ שָׁמֵינוּ</p>
<p>מֵעֲלוֹת צַעֲקָתֵנוּ, מֵעֲבֹר תְּפִלָּתֵנוּ…</p>
</blockquote>
<p>תרנ"א</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/21">https://benyehuda.org/read/21</a></div></body>