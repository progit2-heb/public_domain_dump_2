<h1>שיר ערש</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>תַּחַת עֶרֶשׂ בְּנִי הָרָךְ</p>
<p>עוֹמֵד גְּדִי, כַּשֶּׁלֶג זָךְ.</p>
<p>הַגְּדִי הָלַךְ לִמְקוֹם סְחוֹרָה,</p>
<p>וּבְנִי יִגְלֶה לִמְקוֹם תּוֹרָה;</p>
<p>הַגְּדִי יָבִיא שְׁקֵדִים וְצִמּוּקִים,</p>
<p>וּבְנִי יָבִיא הֲלָכוֹת וּפְסוּקִים;</p>
<p>הַגְּדִי יָבִיא תְּמָרִים וַחֲרוֹבִים,</p>
<p>וּבְנִי יָבִיא מַעֲשִׂים טוֹבִים.</p>
<p>טוֹבִים וּמְתוּקִים חֲרוֹבִים וְצִמּוּקִים –</p>
<p>דִּבְרֵי תּוֹרָה מֵהֶם מְתוּקִים;</p>
<p>דִּבְרֵי תּוֹרָה כַּיָּם עֲמֻקִּים,</p>
<p>דִּבְרֵי תּוֹרָה מִפָּז יְקָרִים;</p>
<p>יֶחְכַּם בְּנִי וְיִכְתֹּב סְפָרִים.</p>
<p>יִגְדַּל שְׁמוֹ וְיַאֲרִיךְ יָמִים</p>
<p>וְיִהְיֶה יְהוּדִי כָּשֵׁר וְתָמִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/3415">https://benyehuda.org/read/3415</a></div></body>