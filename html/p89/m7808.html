<h1>בַּנֵּכָר</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<p>[לחג הסוכות]</p>
<blockquote>
<p>אוֹר סַהַר זוֹלֵף בְּעַד הַסְּכָךְ</p>
<p>וּדְמִי עֲלָטָה מְלֹא הַסֻּכָּה.</p>
<p>בַּעֲרִיסַת כֶּסֶף עַל מַצָּע רָךְ</p>
<p>הָאֶתְרוֹג יָשֵׁן שְׁנַת עוֹלָל מְתוּקָה.
וּכְשׁוֹמֵר רֹאשׁוֹ, חֲבוּר הֲדַס</p>
<p>עִם עַרְבֵי נַחַל, הַלּוּלָב נִשְׁעָן</p>
<p>בַּקִּיר יָגֵעַ – וּסְבִיבוֹ הָס!</p>
<p>וּפִתְאֹם צָנַח גַּם הוּא וַיִּישָׁן.
וִישֵׁנִים שְׁנֵיהֶם, וּלְבָבָם עֵר,</p>
<p>כָּל-אֶחָד חוֹלֵם חֲלוֹם מִמְּקוֹמוֹ.</p>
<p>הָהּ, מִי יוֹדֵעַ אֶת-לֵב הַגֵּר,</p>
<p>וּמִי זֶה יַגִּיד אֶת-סוֹד חֲלוֹמוֹ?
הַחוֹלְמִים הֵמָּה עַל גַּנֵּי הוֹד,</p>
<p>עַל שְׁמֵי מוֹלֶדֶת נְצוּרֵי לִבָּם?</p>
<p>אִם עָיְפָה נַפְשָׁם לְנוֹד וּנְדוֹד,</p>
<p>זוּ הִכְהוּ עֵינָם, הוֹבִישׁוּ אִבָּם?
אוֹ חֲלוֹם יְחִתֵּם כִּי אָפֵס חָג,</p>
<p>כִּי רַק לַמִּצְעָר מַזָּלָם זִוְּגָם:</p>
<p>הַקֶּשֶׁר הֻתַּר וְרֵיחָם פָּג,</p>
<p>מַרְאֵיהֶם נָמַר וְהוֹדָם נִפְגָּם.
אֵין מַגִּיד פֵּשֶׁר… בְּעַד הַסְּכָךְ</p>
<p>יִתְגַּנֵּב דּוּמָם אוֹר חִוָּר עֻלָּף,</p>
<p>וּבְקֻפְסַת כֶּסֶף עַל מַצָּע רָךְ</p>
<p>הָאֶתְרוֹג יָשֵׁן וּבְצִדּוֹ לוּלָב.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/7808">https://benyehuda.org/read/7808</a></div></body>