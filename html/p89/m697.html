<h1>בְּהַבְטָחוֹת שָׁוְא</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּהַבְטָחוֹת שָׁוְא אַל-תַּאֲמֵן, אָח,</p>
<p>אַל-תִּבְטַח בַּכּוֹכָבִים,</p>
<p>רַמָּאִים הֵם וַחֲנֵפִים הֵם –</p>
<p>גַּנָּבִים שֶׁבְּגַנָּבִים!
מִנְּעוּרַי נִגְלָה כוֹכָב לִי,</p>
<p>מוּל בֵּיתִי עֵינוֹ קָרְצָה,</p>
<p>וּבְרָכוֹת שָׁלַח לִי מֵעָל</p>
<p>עִם פִּתְקֵי זָהָב אָרְצָה.
וּבְעֵין עֲרוּמִים רָמַז לִי,</p>
<p>הִבְטִיחַ שַׁ"י עוֹלָמוֹת –</p>
<p>וּרְאֵה, עַד-עַתָּה רָשׁ אֲנִי</p>
<p>וּמִסְכֵּן עַל אֲדָמוֹת.
אִי, כּוֹכָב עֶלְיוֹן, עַפְעַף פָּז!</p>
<p>מַדּוּעַ רִמִּיתָנִי?</p>
<p>אַיֵּה הַגְּמוּל לֶאֱמוּנַת לֵב</p>
<p>וְלֶאֱמוּנָתִי אָנִי?
בְּהַבְטָחוֹת שָׁוְא אַל-תַּאֲמֵן, אָח,</p>
<p>אַל-תִּבְטַח בַּכּוֹכָבִים,</p>
<p>עֲרוּמִים הֵם וַחֲנֵפִים הֵם –</p>
<p>גַּנָּבִים שֶׁבְּגַנָּבִים!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/697">https://benyehuda.org/read/697</a></div></body>