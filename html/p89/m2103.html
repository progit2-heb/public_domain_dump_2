<h1>לְבַדִּי</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כֻּלָּם נָשָׂא הָרוּחַ, כֻּלָּם סָחַף הָאוֹר,</p>
<p>שִׁירָה חֲדָשָׁה אֶת-בֹּקֶר חַיֵּיהֶם הִרְנִינָה;</p>
<p>וַאֲנִי, גּוֹזָל רַךְ, נִשְׁתַּכַּחְתִּי מִלֵּב</p>
<p>תַּחַת כַּנְפֵי הַשְּׁכִינָה.
בָּדָד, בָּדָד נִשְׁאַרְתִּי, וְהַשְּׁכִינָה אַף-הִיא</p>
<p>כְּנַף יְמִינָהּ הַשְּׁבוּרָה עַל-רֹאשִׁי הִרְעִידָה.</p>
<p>יָדַע לִבִּי אֶת-לִבָּה: חָרֹד חָרְדָה עָלַי,</p>
<p>עַל-בְּנָהּ, עַל-יְחִידָהּ.
כְּבָר נִתְגָּרְשָׁה מִכָּל-הַזָּוִיּוֹת, רַק-עוֹד</p>
<p>פִּנַּת סֵתֶר שׁוֹמֵמָה וּקְטַנָּה נִשְׁאָרָה –</p>
<p>בֵּית-הַמִּדְרָשׁ – וַתִּתְכַּס בַּצֵּל, וָאֱהִי</p>
<p>עִמָּהּ יַחַד בַּצָּרָה.
וּכְשֶׁכָּלָה לְבָבִי לַחַלּוֹן, לָאוֹר,</p>
<p>וּכְשֶׁצַּר-לִי הַמָּקוֹם מִתַּחַת לִכְנָפָהּ –</p>
<p>כָּבְשָׁה רֹאשָׁהּ בִּכְתֵפִי, וְדִמְעָתָהּ עַל-דַּף</p>
<p>גְּמָרָתִי נָטָפָה.
חֶרֶשׁ בָּכְתָה עָלַי וַתִּתְרַפֵּק עָלָי,</p>
<p>וּכְמוֹ שָׂכָה בִּכְנָפָהּ הַשְּׁבוּרָה בַּעֲדִי:</p>
<p>"כֻּלָּם נָשָׂא הָרוּחַ, כֻּלָּם פָּרְחוּ לָהֶם,</p>
<p>וָאִוָּתֵר לְבַדִּי, לְבַדִּי…"
וּכְעֵין סִיּוּם שֶׁל-קִינָה עַתִּיקָה מְאֹד,</p>
<p>וּכְעֵין תְּפִלָּה, בַּקָּשָׁה וַחֲרָדָה כְּאַחַת,</p>
<p>שָׁמְעָה אָזְנִי בַּבִּכְיָה הַחֲרִישִׁית הַהִיא</p>
<p>וּבַדִּמְעָה הַהִיא הָרוֹתַחַת –</p>
</blockquote>
<p>תמוז, תרס"ב.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/2103">https://benyehuda.org/read/2103</a></div></body>