<h1>מִשֹּׁמְרִים לַבֹּקֶר</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הֲשָׁמַרְתָּ לַבֹּקֶר וַתֵּרֶא בִּדְרֹךְ</p>
<p>זִיו דִּמְדּוּמֵי הַחַמָּה עַל-סַף הָרָקִיעַ?</p>
<p>אֵלֶּה קַרְנֵי הַהוֹד, זֶה הַזֹּהַר, הַזֹּךְ,</p>
<p>הַמִּתְפָּרְצִים בִּנְגֹהוֹת לָרֹחַב, לָרוֹם,</p>
<p>עַד לֹא-נָכוֹן הַיּוֹם,</p>
<p>עַד הַשֶּׁמֶשׁ בִּכְבוֹדוֹ הוֹפִיעַ –
הֵן גַּם-כַּבִּיר, גַּם-נָאוֹר הַמַּרְאֶה הַזֶּה!</p>
<p>וּכְמוֹ סוֹד קְדוֹשִׁים רַבָּה לִפְנֵי הִגָּלוֹתוֹ</p>
<p>לִבְּךָ מָלֵא הִגָּיוֹן – אַךְ אֵי-זֶה הַפֶּה</p>
<p>שֶׁיִּדְלֶנּוּ מִלֵּב, יִקְרָאֶנּוּ בִשְׁמוֹ</p>
<p>וִישִׂיחֶנּוּ כְמוֹ –</p>
<p>אֵיזוֹ לָשׁוֹן שֶׁתֵּדַע כַּנּוֹתוֹ?
הֲשָׁמַרְתָּ לַבֹּקֶר וַתֵּרֶא בִּפְרָץ-</p>
<p>עַל שְׁמֵי עַמְּךָ זָהֳרֵי שִׁמְשֵׁהוּ רִאשׁוֹנָה?</p>
<p>וְרִבֹּאוֹת קַרְנַיִם כְּרָץ אַחַר רָץ</p>
<p>חָרְדוּ לָבִיא מְאוֹרוֹת מִפֹּה וּמִשָּׁם,</p>
<p>פָּרְצוּ קֶדֶם וָיָם</p>
<p>וַתִּפְרֹצְנָה תֵּימָנָה, צָפוֹנָה –
הֵן מַה-נֶּאְדָּר, מַה-נִּשְׂגָּב הַמַּחֲזֶה הַזֶּה!</p>
<p>אַשְׁרֵי עַיִן שֶׁצָּפְנָה קַו-אוֹר לְמִשְׁמֶרֶת!</p>
<p>וּבְהַשְׁבִּיחַ אֶת-רִגְשַׁת לִבֵּנוּ הַפֶּה,</p>
<p>וֶהֱשִׁיבוּנוּ הֶעָבִים אֶל-קִינִים וָהִי –</p>
<p>אָז הַקֶּרֶן הַהִיא</p>
<p>בְּדִמְעָתֵנוּ תְּהִי-נָא מַזְהֶרֶת.</p>
</blockquote>
<p>תרנ"ט.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/2918">https://benyehuda.org/read/2918</a></div></body>