<h1>עָבִים חוֹשְׁרִים</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<p>(עוֹד לְהוֹשַׁעְנָא רַבָּה)</p>
<blockquote>
<p>עָבִים חוֹשְׁרִים, עָבִים כּוֹבְרִים:</p>
<p>אֶת הַשֶּׁמֶש הֵמָּה קוֹבְרִים.</p>
</blockquote>
<blockquote>
<p>וְזַרְזִיף טוֹרֵד, טוֹרֵד וְאוֹמֵר:</p>
<p>כָּלָה חַג, הַקַּיִץ גּוֹמֵר.</p>
</blockquote>
<blockquote>
<p>עַרְבֵי נַחַל – פְּגָרִים מֵתִים,</p>
<p>דְּרוּסֵי רֶגֶל מִבְּלִי מֵשִׂים.</p>
</blockquote>
<blockquote>
<p>וּבַפִּנָּה אַלְמָן וְיָתוֹם –</p>
<p>לוּלָב חִוָּר, אֶתְרוֹג כָּתֹם.</p>
</blockquote>
<blockquote>
<p>וּבַחַלּוֹן מֵצִיץ דּוֹמֵם</p>
<p>עוֹלָם עָכוּר, עוֹלָם שׁוֹמֵם.</p>
</blockquote>
<blockquote>
<p>גַּנִּי נֻטַּשׁ, רְצוּץ גִּבְעוֹלִים,</p>
<p>שְׁכוּחֵי רֶגֶל הַמִּשְׁעוֹלִים.</p>
</blockquote>
<blockquote>
<p>וְאֵין שׁוֹשַּׁנָּה בֵּין הַחוֹחִים,</p>
<p>וְאֶרֶץ וְשָׁמַיִם בּוֹכִים.</p>
</blockquote>
<blockquote>
<p>וַעֲגוּמָה וַעֲלוּבָה</p>
<p>סֻכָּתֵנוּ הָעֲזוּבָה.</p>
</blockquote>
<blockquote>
<p>וּכְעָלִים זְרוּיִים, רוּחַ נִשְּׁלָם,</p>
<p>לוֹחֲשִׁים דּוּמָם: תַּם וְנִשְׁלָם!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/4948">https://benyehuda.org/read/4948</a></div></body>