<h1>חֲזַק וֶאֱמַץ</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>חֲזַק וֶאֱמַץ, עֲמֹד אָבֵל!</p>
<p>הֱיֵה מֵחַלָּמִישׁ!</p>
<p>אַל תִּמּוֹג בִּדְמֵי הַהֲרוּגִים,</p>
<p>הַקְּבוּרִים תַּחְתֶּיךָ!</p>
<p>וּבְהָמֵר מְדִינוֹת וְעַמִּים –</p>
<p>מִמְּקוֹמְךָ אַל תָּמִישׁ!</p>
<p>וְהָיִיתָ עֵד קַר וְאַכְזָרִי</p>
<p>וְסָפַרְתָּ הַקּוֹרוֹת</p>
<p>לַבָּנִים הַבָּאִים אַחֲרֵינוּ,</p>
<p>לַדּוֹרוֹת,</p>
<p>כִּי חֻלַּל כְּבוֹדֵנוּ וְדָמֵנוּ.</p>
<p>וְקַיִץ וּשְׁחָקִים זֹאת רָאוּ,</p>
<p>וְשֶׁמֶשׁ לֹא בוֹשָׁה לְהָאִיר,</p>
<p>וְעֵינֵי הָעוֹלָם לֹא כָהוּ…</p>
<p>בֵּן אוֹבֵד כִּי יִתְעֶה מִמֶּנּוּ וְגִשֵּׁשׁ</p>
<p>וְכָאַב בֵּין זָרִים, -</p>
<p>רְמוֹז לוֹ, כִּי יִקְרַב וּמִשֵּׁשׁ</p>
<p>טוּרֶיךָ הַקָּרִים</p>
<p>וְסָפַג בְּרָקְךָ הַשָּחוֹר,</p>
<p>וְיָדַע מַדּוּעַ הוּא חוֹלֶה,</p>
<p>וּמַה כָּל הָעוֹלָם מִסָּבִיב</p>
<p>הַיּוֹצֵר מַצֵּבוֹת כָּאֵלֶּה…</p>
</blockquote>
<p>שיר־מצבה על קבר אחים של הרוגי הפרעות בביאליסטוק, תרס“ז; פורסם ב”הדרך" (ורשה), ו' בשבט תרצ“ג; וכן ב”הדאר" כ“ו אב, ת”ש</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/4048">https://benyehuda.org/read/4048</a></div></body>