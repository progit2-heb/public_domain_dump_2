<h1>אחת, שתים</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אַחַת, שְׁתַּיִם, שָׁלֹש, אַרְבַּע –</p>
<p>הִזְמִין אֵל לְךָ אִשָּׁה – בְּחַר-בָּהּ!</p>
<p>אַל תִּתְמַהְמָהּ, אַל תְּאַחֵר,</p>
<p>שֶׁמָּא יְקַדֶּמְךָ אַחֵר.</p>
<p>אַף אָנֹכִי דְּבַשׁ מָצָאתִי –</p>
<p>אַךְ-לֹא בָא אֶל-פִּי וּשְׂפָתִי.</p>
<p>שְׁתַּיִם הָיוּ לָאַלְמָנָה:</p>
<p>אַחַת שְׁחֹרָה וְאַחַת לְבָנָה.</p>
<p>לֹא עֲלָמוֹת – מַרְגָּלִיּוֹת,</p>
<p>פְּרֵדוֹת נָאוֹת וִיפֵיפִיּוֹת,</p>
<p>אַשְׁרֵי מִי שֶׁרָאָה פְנֵיהֶן –</p>
<p>וַאֲנִי אָהַבְתִּי שְׁתֵּיהֶן.</p>
<p>אַךְ אֵין מַגִּיד, אַךְ אֵין פּוֹתֵר,</p>
<p>מִי מֵהֶן אָהַבְתִּי יוֹתֵר.</p>
<p>עָבְרָה עֵת, לֹא אֵדַע כַּמָּה,</p>
<p>וָאֶתְמַהְמָהּ, וָאֶתְמַהְמָהּ.</p>
<p>פִּתְאֹם בָּא הַשֵּׁד וַחֲטָפָן –</p>
<p>שֵׁד גְּדָל-בְּלֹרִית וְשֵׁד גְּדָל-שָׂפָם.</p>
<p>וַאֲנִי נִשְׁאַרְתִּי, גֹּלֶם,</p>
<p>רַוָּק זָקֵן עַד הָעוֹלָם.</p>
<p>וּמִכָּאן לְכָל-הַנְּעָרִים</p>
<p>מוּסַר הַשְׂכֵּל וּמֵישָׁרִים:</p>
<p>אַחַת, שְׁתַּיִם, שָׁלֹש, אַרְבַּע –</p>
<p>הִזְמִין אֵל לְךָ אִשָּׁה – בְּחַר-בָּהּ!</p>
<p>אַל תִּתְמַהְמָהּ, אַל תְּאַחֵר,</p>
<p>שֶׁמָּא יְקַדֶּמְךָ אַחֵר.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/5666">https://benyehuda.org/read/5666</a></div></body>