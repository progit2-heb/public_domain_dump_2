<h1>אֲכִילַת אָשָׁם</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>חַטּאת עַמִּי יאֹכֵלוּ</p>
</blockquote>
<p>(הושע ד, ח)</p>
<blockquote>
<p>לְקַדֵּם עֵת רָצוֹן, וּלְהָעִיר הַשַּׁחַר,</p>
<p>בַּחֹדֶשׁ הַשְּׁבִיעִי בְּתִשְׁעָה לַחֹדֶשׁ,</p>
<p>וּלְהַקִּיף סָבִיב רֹאשִׁי בְּתַרְנְגוֹל צַחַר –</p>
<p>מִיָּמִים יָמִימָה כֵּן דַּרְכִּי בַקֹּדֶשׁ.</p>
</blockquote>
<blockquote>
<p>שֶׂכְוִי לָבָן אֶבְחָרָה, כִּלְבֶן צֶמֶר צַחַר –</p>
<p>כֵּן מִנְהַג יִשְׂרָאֵל, כֵּן הוֹרוּנִי אֲבוֹתָי,</p>
<p>וְאַקִּיף רֹאשׁ וּתְלָאָה, אֲסִבֵּהוּ סְחַרְחַר,</p>
<p>וְנָשָׂא עָלָיו הַשֶּׂכְוִי אֶת כָּל עֲוֹנוֹתָי.</p>
</blockquote>
<blockquote>
<p>גַּם כָּל הַיּוֹם צַמְתִּי מֵעֶרֶב עַד עֶרֶב,</p>
<p>הִתְעַנֵּיתִי מֵעָוֹן, עֲדֵי תָקְעוּ בַשּׁוֹפָר,</p>
<p>הוֹדֵיתִי וְעָזַבְתִּי, כִּי לִפְשׁוֹעַ לֹא אֶרֶב</p>
<p>אֹמֶר גָּמַרְתִּי. הֶאָח! מָצָאתִי כֹפֶר.</p>
</blockquote>
<blockquote>
<p>מִפֶּשַׁע רָב נִקֵּיתִי, הִטַּהַרְתִּי מֵעֲוֹנִי,</p>
<p>אֶת לִבִּי הֲזִכּוֹתִי – וּבְשָׁמְעִי קוֹל הַשּׁוֹפָר</p>
<p>רַצְתִּי חִישׁ הַבַּיְתָה לִשְׁבּוֹר רַעֲבוֹנִי,</p>
<p>רַצְתִּי חִישׁ כָּאַיָּל, דִּלַּגְתִּי קַל כָּעֹפֶר.</p>
</blockquote>
<blockquote>
<p>וָאֶסְעַד חִישׁ אֶת לִבִּי, אָכַלְתִּי בְּחִפָּזוֹן,</p>
<p>כִּלְחוֹךְ הַשּׁוֹר לִחַכְתִּי בְּשַׂר נְשׂוּא אַשְׁמוֹתָי,</p>
<p>גָּרַמְתִּי אֶת עַצְמוֹתָיו, שִׁלַּחְתִּי בָּמוֹ רָזוֹן,</p>
<p>וַיָּבֹאוּ הַחֲטָאִים כַּשֶּׁמֶן בְּעַצְמוֹתָי.</p>
</blockquote>
<blockquote>
<p>הוֹסַפְתִּי לִטְעוֹם טַעַם<a class="footnote" href="#fn:1" id="fnref:1" title="see footnote"><sup>1</sup></a> כְּטַעַם לְשַׁד הַשָּׁמֶן,</p>
<p>וָאֹכַל בְּכָל פֶּה גַּם הָעוֹר וְהַפָּדֶר,</p>
<p>עַל קְרָבָיו וְעַל כְּרָעָיו, הַפֶּרֶשׁ וְהַדֹּמֶן,</p>
<p>וְאָנֹכִי לֹא יָדַעְתִּי כִּי אוֹרֵב לִי בֶחָדֶר.</p>
</blockquote>
<blockquote>
<p>אָנֹכִי, הָהּ! שָׁכַחְתִּי כִּי אוֹכְלָיו יֶאְשָׁמוּ,</p>
<p>כִּי אֶת בְּשַׂר שִׁקּוּצַי אֹכְלָה לְתֵאָבוֹן,</p>
<p>וּפְשָׁעַי הֲקִיאוֹתִים יָשׁוּבוּ בִי יָקוּמוּ,</p>
<p>יָשׁוּבוּ עַל עֵקֶב בָּשְׁתָּם הַפֶּשַׁע וְהֶעָוֹן.</p>
</blockquote>
<blockquote>
<p>וְאָנֹכִי לֹא יָדַעְתִּי, שָׁכַחְתִּי, הָהּ! בְּחָפְזָה</p>
<p>כִּי בִטְנִי תַּשֵּׂג קִרְבָּהּ אֲשֶׁר תְּמוֹל הִפְלִיטָה,</p>
<p>וָאֹכַל כְּנַף־שִׁקּוּצַי, אָכַלְתִּי שׁוֹק וְחָזֶה,</p>
<p>בָּלַעְתִּי קִיא־חַטֹּאתַי וַיֵּרְדוּ מַטָּה מָטָּה.</p>
</blockquote>
<blockquote>
<p>וְעוֹד בַּבֹּקֶר הַשְׁכֵּם, מִמָּחֳרַת צוֹם כִּפּוּרִים</p>
<p>הוֹסַפְתִּי חֵטְא עַל פֶּשַׁע, עוֹד יֶתֶר מִבַּתְּחִלָּה:</p>
<p>רַצּוֹתִי אֶת עֲמִיתִי, הִכֵּיתִיו בַּמִּסְתָּרִים,</p>
<p>חָרַשְׁתִּי רַע וָאָוֶן, מְזִמּוֹת בַּל אוּכָלָה.</p>
</blockquote>
<blockquote>
<p>לַשָּׁוְא נָעַרְתִּי חָצְנִי, נָעַרְתִּי חֵטְא לַמַּיִם,</p>
<p>לַשָּׁוְא בְּכַנְפֵי שֶׂכְוִי צָרַרְתִּי צְרוֹר פְּשָׁעָי,</p>
<p>וּבְאָכְלִי בְּשַׂר קָרְבָּנִי, בְּשַׂר אָשָׁם בַּעַל כְּנָפַיִם,</p>
<p>עִמּוֹ גַם עֲוֹנַי שָׁבוּ לְתוֹךְ מֵעָי.</p>
</blockquote>
<blockquote>
<p>עַל כֵּן הִרְבֵּיתִי פֶשַׁע, צְמֵאָה עִם הָרָוָה</p>
<p>הִתְלַקְּטוּ שָׁנָה שָׁנָה חֲדָשִׁים גַּם יְשָׁנִים,</p>
<p>אָז יָדַעְתִּי פֵשֶׁר, בַּנְתִּי רָז “בַּעַל תְּשׁוּבָה”,</p>
<p>שֶׁשָּׁב עַל עֲוֹנוֹתָיו וַחֲטָאָיו הָרִאשׁוֹנִים.</p>
</blockquote>
<blockquote>
<p>כֵּן דַּרְכִּי כָּל הַיָּמִים, – כֵּן דֶּרֶךְ אִישׁ יִשְׂרָאֵל –</p>
<p>מִפְּשָׁעַי כִּי עָצֵמוּ לֹא אוּכַל, הָהּ! נִקָּיוֹן,</p>
<p>אִם שִׁלַּחְתִּים עַל רֹאשׁ שֶׂכְוִי, וָאֹכַל וָאֶתְגָּאֵל</p>
<p>וָאֶטְפֹּל עַל עֲוֹנַי זָדוֹן עַל שִׁגָּיוֹן.</p>
</blockquote>
<blockquote>
<p>וּבְפוֹשֵׁעַ זֶה הַלָּבָן</p>
<p>אֶחֱטָא כָּל הַיָּמִים,</p>
<p>אַאְדִּים חֵטְא וְעָוֹן</p>
<p>כְּאֵילִים מְאָדָּמִים.</p>
</blockquote>
<p>כתב יד, וולוזין תר“ן. פורסם בחוברת ט' של “דורנו” בשיקגו, ומופיע באגרות ביאליק כרך א‘, עמ’ כ”ד-כ"ו</p>
<div class="footnotes">
<hr/>
<ol>
<li id="fn:1">
<p>איך האב פאסמאקיוויט – בלע"ז <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25622">https://benyehuda.org/read/25622</a></div></body>