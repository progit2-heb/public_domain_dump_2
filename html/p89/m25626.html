<h1>אֶל הַצִּפּוֹר (כתב יד)</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שָׁלוֹם רָב שׁוּבֵךְ, צִפּוֹרָה יְקָרָה,</p>
<p>מֵאֲרָצוֹת הַחַמּוֹת לְחַלּוֹנִי!…</p>
<p>אֶל קוֹלֵךְ כִּי עָרֵב מַה נַּפְשִׁי כָלָתָה</p>
<p>בַּחֹרֶף בְּעֵת עֲזַבְתִּנִי…</p>
</blockquote>
<blockquote>
<p>אַתְּ עֲזַבְתִּנִי – וַאֲנִי לַאֲנָחוֹת</p>
<p>נִשְׁאַרְתִּי בְּאַרְצִי הַקָּרָה,</p>
<p>עֲנָנִים נִזְעָמִים רָאִיתִי רִאשׁוֹנָה</p>
<p>וְרוּחִי הַטּוֹבָה אָז סָרָה.</p>
</blockquote>
<blockquote>
<p>הַגְּשָׁמִים יִדְלֹפוּ – וַיִרֶב הָרֶפֶשׁ,</p>
<p>הַיָּמִים עֲצֵלִים, נִרְדָּמִים;</p>
<p>וּבְעַצְלָה כְמֹהֶם בִּי עֹרְקַי יִשְׁכָּבוּ,</p>
<p>וּבְרִפְיוֹן יִזְחֲלוּ הַדָּמִים…</p>
</blockquote>
<blockquote>
<p>הֲשָׁבָה הָאָרֶץ לְרֶפֶשׁ עוֹלָמִים?</p>
<p>– הֶעָבִים יִמָּלְאוּ, יַעֲרֹפוּ;</p>
<p>“וִיהִי כֵן לָנֶצַח” בְּנַפְשִׁי דִמִּיתִי,</p>
<p>– הַגְּשָׁמִים יִדְלֹפוּ, יִדְלֹפוּ…</p>
</blockquote>
<blockquote>
<p>נָשִׁיתִי רְנָנִים, נָשִׁיתִי צִפֳּרִים,</p>
<p>גַּם אוֹתָךְ שָׁכַחְתִּי שָׁכֹחַ,</p>
<p>– אַיֵּכֶם, אַיֵּכֶם הַיָּמִים הַטּוֹבִים</p>
<p>וְאַיֵּה נַחְבֵּאתֶם לִבְרֹחַ?…</p>
</blockquote>
<blockquote>
<p>אַךְ הִנֵּה הַיָּמִים הַמָּרִים הַקָּרִים</p>
<p>תַּחְתֵּימוֹ כַּפֶּרֶץ אָתָיוּ,</p>
<p>נִפְרַץ גַּג בֵּיתִי, שָׁם טֹרֵד הַדֶּלֶף,</p>
<p>הַקִּירֹות יִבְכָּיוּ, יִבְכָּיוּ…</p>
</blockquote>
<blockquote>
<p>וַיָּבֹא הַחֹרֶף וַיִּפְקֹד צִבְאוֹתָיו,</p>
<p>הַקֶּרַח, הַשֶּׁלֶג, הַקָּרָה…</p>
<p>קֶרַח נִשְׁמָתוֹ, וּלְשׁוֹנוֹ לֹהָטֶת</p>
<p>כַּמַּחַט בִּבְשָׂרִי דָקָרָה.</p>
</blockquote>
<blockquote>
<p>“פְּתַח דְּלָתֶיךָ” בְּחַלּוֹנִי בַּלַּיְלָה</p>
<p>הַסְּעָרָה הַקָּרָה דֹפֶקֶת;</p>
<p>– סוּרִי, גְּבִרְתִּי, הֵן פֹּה לֹא יַכִּירֵךְ</p>
<p>מְקוֹמֵךְ – אֵין עֵצִים לָשֶׂקֶת.</p>
</blockquote>
<blockquote>
<p>וַתַּעַל כַּגַּנָּב בְּעַד הָאֲרֻבָּה</p>
<p>וַתֵּילֶל וַתֵּבְךְּ כַּיַּעֲנָה,</p>
<p>וּכְיִלְלַת אֹחִים בֵּין חָרְבוֹת שְׁאִיָּה</p>
<p>אָזְנַי מִן הַסְּעָרָה תִּשְׁמַעְנָה…</p>
</blockquote>
<blockquote>
<p>וְיֶלֶד לְפִצְעִי אָז אִשְׁתִּי הִמְלִיטָה</p>
<p>וַתָּבֹא עַד מַשְׁבֵּר – וַתָּמֹת…</p>
<p>כֹּה דוּמָם כַּמָּוֶת יָשַׁבְתִּי לְבָדָד</p>
<p>וָאֶהְגֶּה בְעוֹלַם הַנְּשָׁמוֹת…</p>
</blockquote>
<blockquote>
<p>הַחַלּוֹנוֹת הִלְבִּינוּ כַמֵּתִים מִקֶּרַח</p>
<p>בַּעֲדָם יָצִיצוּ לִי רְפָאִים…</p>
<p>– מַדּוּעַ כֹּה תִבְכִּי, צִפּוֹרִי יַקִּירָה,</p>
<p>מַדּוּעַ כֹּה תֶהְגִּי נְכָאִים?…</p>
</blockquote>
<blockquote>
<p>כֹּה אָרְכוּ הַיָּמִים, כֹּה אָרְכוּ הַלֵּילוֹת,</p>
<p>כֹּה אָרַךְ הֶעָמָל, הָעֹנִי!…</p>
<p>אוֹי הַרְפִּי, אַל תִּבְכִּי, מַדּוּעַ צִפּוֹרִי</p>
<p>תּוֹסִיפִי יָגוֹן עַל יְגוֹנִי?…</p>
</blockquote>
<blockquote>
<p>לֹא דֶמַע וּבֶכִי לִי גֵהָה יֵיטִיבוּ,</p>
<p>לֹא אֵלֶּה יְרַפְּאוּ מַכָּתִי…</p>
<p>כְּבָר עֵינַי עָשֵׁשׁוּ, מִלֵּאתִי נֹאד דְּמָעוֹת,</p>
<p>כְּבָר הֻכְּתָה לִרְסִיסִים לִבָּתִי…</p>
</blockquote>
<blockquote>
<p>כְּבָר כָּלוּ הַדְּמָעוֹת, כְּבָר כָּלוּ הַקִּצִּים</p>
<p>לֹא הֵקִיץ עוֹד קֵץ עַל יְגוֹנִי… –</p>
<p>…שָׁלוֹם רָב שׁוּבֵךְ מֵאֲרָצוֹת הַחַמּוֹת</p>
<p>צַהֲלִי צִפּוֹרִי וָרֹנִּי!…</p>
</blockquote>
<blockquote>
<p>עוֹד יִרְבּוּ הַיָּמִים – וְאַתְּ שָׁנָה שָׁנָה</p>
<p>תָּנוּדִי אֶל אֶרֶץ הַחַמָּה,</p>
<p>וַאֲנִי פֹּה אִוָּתֵר – כֹּה לִבִּי יִנָּבֵא –</p>
<p>עַד מָתַי, אֲדוֹנָי, עַד כַּמָּה?…</p>
</blockquote>
<p>חלק ב‘, כתב יד. נכתב בוולוז’ין תר“ן-תרנ”א, ורק חלקו הראשון נדפס בשעתו, בשינויים, ב“הפרדס” גליון א’, בעריכת י"ח רבניצקי</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25626">https://benyehuda.org/read/25626</a></div></body>