<h1>הכניסיני תחת כנפך</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הַכְנִיסִינִי תַּחַת כְּנָפֵךְ,</p>
<p>וַהֲיִי לִי אֵם וְאָחוֹת,</p>
<p>וִיהִי חֵיקֵךְ מִקְלַט רֹאשִׁי,</p>
<p>קַן־תְּפִלּוֹתַי הַנִּדָּחוֹת.</p>
<p>וּבְעֵת רַחֲמִים, בֵּין־הַשְּׁמָשׁוֹת,</p>
<p>שְׁחִי וַאֲגַל לָךְ סוֹד יִסּוּרָי:</p>
<p>אוֹמְרִים, יֵשׁ בָּעוֹלָם <strong>נְעוּרִים</strong> –</p>
<p>הֵיכָן נְעוּרָי?</p>
<p>וְעוֹד רָז אֶחָד לָךְ אֶתְוַדֶּה:</p>
<p>נַפְשִׁי נִשְׂרְפָה בְלַהֲבָהּ;</p>
<p>אוֹמְרִים, <strong>אַהֲבָה</strong> יֵשׁ בָּעוֹלָם –</p>
<p>מַה־זֹּאת אַהֲבָה?</p>
<p>הַכּוֹכָבִים רִמּוּ אוֹתִי,</p>
<p>הָיָה חֲלוֹם – אַךְ גַּם הוּא עָבָר;</p>
<p>עַתָּה אֵין לִי כְלוּם בָּעוֹלָם –</p>
<p>אֵין לִי דָבָר.</p>
<p>הַכְנִיסִינִי תַּחַת כְּנָפֵךְ,</p>
<p>וַהֲיִי לִי אֵם וְאָחוֹת,</p>
<p>וִיהִי חֵיקֵךְ מִקְלַט רֹאשִׁי,</p>
<p>קַן־תְּפִלּוֹתַי הַנִּדָּחוֹת.</p>
</blockquote>
<p>י“ב אדר, תרס”ה.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/5987">https://benyehuda.org/read/5987</a></div></body>