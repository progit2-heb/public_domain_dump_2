<h1>לֹא זָכִיתִי בָאוֹר מִן-הַהֶפְקֵר</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לֹא זָכִיתִי בָאוֹר מִן־הַהֶפְקֵר,</p>
<p>אַף לֹא־בָא לִי בִירֻשָּׁה מֵאָבִי,</p>
<p>כִּי מִסַּלְעִי וְצוּרִי נִקַּרְתִּיו</p>
<p>וַחֲצַבְתִּיו מִלְּבָבִי.</p>
<p>נִיצוֹץ אֶחָד בְּצוּר לִבִּי מִסְתַּתֵּר,</p>
<p>נִיצוֹץ קָטָן – אַךְ כֻּלּוֹ שֶׁלִּי הוּא,</p>
<p>לֹא שְׁאִלְתִּיו מֵאִישׁ, לֹא גְנַבְתִּיו –</p>
<p>כִּי מִמֶּנִּי וּבִי הוּא.</p>
<p>וְתַחַת פַּטִּישׁ צָרוֹתַי הַגְּדוֹלוֹת</p>
<p>כִּי יִתְפּוֹצֵץ לְבָבִי, צוּר־עֻזִּי,</p>
<p>זֶה הַנִּיצוֹץ עָף, נִתָּז אֶל־עֵינִי,</p>
<p>וּמֵעֵינִי – לַחֲרוּזִי.</p>
<p>וּמֵחֲרוּזִי יִתְמַלֵּט לִלְבַבְכֶם,</p>
<p>וּבְאוּר אֶשְׁכֶם הִצַּתִּיו, יִתְעַלֵּם,</p>
<p>וְאָנֹכִי בְּחֶלְבִּי וּבְדָמִי</p>
<p>אֶת־הַבְּעֵרָה אֲשַׁלֵּם.</p>
</blockquote>
<p>תרס"ב.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/1972">https://benyehuda.org/read/1972</a></div></body>