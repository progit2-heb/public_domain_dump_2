<h1>אוֹי, מִלֵּב בּוֹקַעַת</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אוֹי מִלֵּב בּוֹקַעַת עוֹד אֲנָחָה אַחַת</p>
<p>עַל מַחֲשַׁכֵּי עוֹלָם, עַל מַשּׁוּאוֹת נֶצַח.</p>
<p>זֵכֶר חַיֵּי רָקָב כְּמַדְקְרוֹת מַחַט</p>
<p>יִפְגַּע מִכְוַת לִבִּי – וּבִלְבָבִי רֶצַח.
אֶזְכֹּר: עַל-יַד דֶּרֶךְ עוֹמֵד בֵּית-מַרְזֵחַ</p>
<p>גַּלְמוּד וְעֲרִירִי וּבַבַּיִת פְּנִימָה</p>
<p>מְהוּמַת סְבוּאִים תָּמִיד, חַדְרֵי קִיא וָלֵחַ,</p>
<p>אַוֵּיר כֻּלּוֹ מַשְׁקֶה, זֻלּוּת אֱנוֹשׁ רִמָּה…
אֶזְכֹּר: שֻׁלְחָן מְגֹאָל, מֻקָּף מְשׂוּכַת-קָנִים,</p>
<p>חָבִיוֹת, בַּקְבּוּקִים, צֵל יְהוּדִי זָעֵף,</p>
<p>צֵל יְהוּדִי מוֹזֵג, אָב לַחֲמִישָׁה בָנִים,</p>
<p>כֻּלּוֹ פִּשְׁתָּה כֵהָה, נִקְשֶׁה, דַּל וְיָעֵף.
אֶזְכֹּר: אֵיזֶה סֵפֶר גָּדוֹל וּפָתוּחַ</p>
<p>הָיָה מֻנַּח תָּמִיד שָׁמָּה עַל שֻׁלְחָנוֹ,</p>
<p>בֵּין מִצְהֲלוֹת סְבוּאִים בִּקֵּש חַיֵּי רוּחַ</p>
<p>שָׁם בְּתוֹךְ הַסֵּפֶר, שָׂם בּוֹ כָל מַעְיָנוֹ.
וּבְהִשְׁתַּקְּעוֹ שָׁמָּה, כְּמוֹ עֱנוּתוֹ סָרָה,</p>
<p>מִצְחוֹ הִתְרַחָבָה, אוֹרוּ שְׁתֵּי בָּבוֹתָיו;</p>
<p>לֹא! לֹא מוֹזֵג אָנִי! – כָּל מַרְאֵהוּ קָרָא,</p>
<p>לֹא לְכָךְ נוֹצַרְתִּי! – אָמְרוּ כָל עַצְמוֹתָיו.</p>
</blockquote>
<p>כתב יד. פורסם ב“כנסת” ג‘, תרצ"ח, עמ’ 21</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/6565">https://benyehuda.org/read/6565</a></div></body>