<h1>תַּעֲנִית צִבּוּר לַעֲצִירַת הַצַּדִּיק</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<p>(מכתב מאת יקביאל)</p>
<blockquote>
<p>חֲסִידִים קִדְּשׁוּ צוֹם, קָרְאוּ עֲצָרָה,</p>
<p>כִּי נֶעֱצַר הַצַּדִּיק, הָהּ צוּקָה וְצָרָה</p>
<p>(הַמַּלְעִיבִים בִּקְדוֹשִׁים וֶאֱמוּנָה מֵהֶם פַּסָּה</p>
<p>מִתְלַחֲשִׁים כִּי בָאָה לוֹ זֹאת מֵאֲכִילָה גַסָּה).</p>
<p>וַיָּצוּמוּ מֵעֵת לְעֵת שָׁלֵם, מִלַּיְלָה עַד לַיְלָה,</p>
<p>עַד שֶׁעָשׂוּ רַעַשׁ בַּפָּמַלְיָא שֶׁל מַעְלָה.</p>
<p>וּלְעֶת עֶרֶב, בְּהַגִּיעַ תְּפִלַּת הַנְּעִילָה,</p>
<p>נִרְפָּא הַצַּדִּיק, כִּי נִתְקַבְּלָה הַתְּפִלָּה,</p>
<p>וַיִּפָּתְחוּ הַצִּנּוֹרוֹת, מִהֵר צֹועֶה הִפָּתֵחַ,</p>
<p>וַיַּשְׁפִּיעַ שֶׁפַע רָב וְכָל אֲסוּרָיו פִּתֵּחַ.</p>
<p>וַיְהִי בְּהִפָּנוֹתוֹ… בְּעֵת פָּנָה הַיּוֹם</p>
<p>וַיִּסְעֲדוּ אֶת לִבָּם אַחַר הַצּוֹם.</p>
<p>וּבִזְכוּת הָרַבִּי, הַצַּדִּיק הַוָּתִיק</p>
<p>אָכְלוּ לְשָׂבְעָה וְלִמְכַסֶּה עָתִיק…</p>
</blockquote>
<p>כתב יד, בחתימת “יקביאל”, מתקופת וולוז’ין-ז’יטומיר. פורסם ב“הדאר”, י“ח תמוז תש”ט</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25629">https://benyehuda.org/read/25629</a></div></body>