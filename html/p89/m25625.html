<h1>אֶרֶץ שֶׁחוֹלָהּ כִּפְנִינִים</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֶרֶץ שֶׁחוֹלָהּ כִּפְנִינִים,</p>
<p>שָׁמֶיהָ כִּבְדֹלַח לָטֹהַר,</p>
<p>שֶׁמֶן פְּלָגֶיהָ יִמְשֹׁכוּ</p>
<p>וַאֲבָנֶיהָ כְּסַפִּיר לָזֹהַר.</p>
</blockquote>
<blockquote>
<p>אֶרֶץ שֶׁצָּפוּן בָּהּ רֶגֶשׁ…</p>
<p>בָּהּ לוּטִים זִכְרוֹנוֹת קְדוּמִים –</p>
<p>אֶבְחַר אֶשְׁתַּפֵּךְ בְּחֵיקָהּ</p>
<p>אֶשְׁתַּפֵּךְ – וְאֶמְצָא נִחוּמִים.</p>
</blockquote>
<blockquote>
<p>אֶשְׁתַּפֵּךְ בְּחֵיק אֵם אוֹהֶבֶת,</p>
<p>חַקַּתְנִי מֵאָז עַל כַּפָּיִם,</p>
<p>וְצָרוּר בִּכְנָפָהּ אִישָׁנָה,</p>
<p>אִישָׁנָה – עַד בִּלְתִּי שָׁמָיִם…</p>
</blockquote>
<blockquote>
<p>אִישָׁנָה וְאֶחְלוֹם חֲלוֹם צִיּוֹן,</p>
<p>אִישָׁנָה – עַד עוֹלָם עַד נֶצַח;</p>
<p>עַד–דֵּעָה הָאָרֶץ תִּמָּלֵא,</p>
<p>וְכָלָה גַּם אָוֶן וָרֶצַח…</p>
</blockquote>
<blockquote>
<p>אִישָׁנָה – אַךְ לִבִּי עוֹד עֵר בִּי</p>
<p>וְאָזְנַי תִּשְׁמַעְנָה עוֹד חֶרֶשׁ</p>
<p>שִׁיר צִיּוֹן מִכְּנַף אֵם אוֹהֶבֶת,</p>
<p>שִׁיר שֵׁנָה בְּנוֹעַ הָעֶרֶשׂ…</p>
</blockquote>
<blockquote>
<p>וַתְּמָרֵר, – וַתַּנְעִים זְמִירוֹת,</p>
<p>לַחֲלִיפוֹת שִׁיר תּוּגָה שִׁיר נָעִים;</p>
<p>שִׁיר נָעִים לַיָּמִים הַטּוֹבִים,</p>
<p>שִׁיר תּוּגָה לַיָּמִים הָרָעִים…</p>
</blockquote>
<blockquote>
<p>אָז יִרְעַשׁ יִתְחוֹלֵל הַלְּבָנוֹן,</p>
<p>יִמַּסּוּ כַּדּוֹנַג הֶהָרִים;</p>
<p>הַשָּׁרוֹן יִתְמוֹגֵג בְּבֶכִי,</p>
<p>וְצִיּוֹן אָז תֵּבְךְּ בְּמִסְתָּרִים…</p>
</blockquote>
<blockquote>
<p>אָז תִּזְעַק וְתָחִיל הָרָמָה,</p>
<p>מָרָה יִבְכָּיוּן הַגְּבָעוֹת;</p>
<p>תֶּמֶס יַהֲלוֹךְ הַיַּרְדֵּן</p>
<p>וְהָיָה לְנַחַל דְּמָעוֹת…</p>
</blockquote>
<blockquote>
<p>וַתּוֹסֶף לְהָמֵר וּלְהַנְעִים</p>
<p>לַחֲלִיפוֹת שִׁיר תּוּגָה, שִׁיר נָעִים;</p>
<p>אֶרְאֶלִּים אָז חוּצָה צָעָקוּ,</p>
<p>וּדְמָעוֹת אָז עָרְפוּ שָׁמָיִם…</p>
</blockquote>
<blockquote>
<p>וּלְלִבִּי חֲלִיפוֹת כְּמֹהֶן</p>
<p>תּוּגָה וְנֹעַם נָשָׁקוּ;</p>
<p>וּמַעַרְכֵי לִבִּי פְּנִימָה</p>
<p>מַעַרְכוֹת מַנְגִינָה דָפָקוּ.</p>
</blockquote>
<blockquote>
<p>וַתְּזַמֵּר – וָאֶחְלוֹם חֲלֹמוֹת,</p>
<p>חֲלֹמוֹת וּזְמִירוֹת נִפְגָּשׁוּ;</p>
<p>נָדַמּוּ עֵת נָדַמָּה שִׁירָתָהּ,</p>
<p>וַתָּשַׁר – וַיִּתְחַדָּשׁוּ…</p>
</blockquote>
<blockquote>
<p>אָז שָׁרָה אֶת אָשְׁרָהּ מִלְּפָנִים</p>
<p>– אֶת דָּוִד וּשְׁלֹמֹה חָזִיתִי…</p>
<p>חָזִיתִי אֶת עַמִּי בּוֹטֵחַ</p>
<p>וָאִישַׁן– מֶה עָרְבָה לִי שְׁנָתִי!…</p>
</blockquote>
<blockquote>
<p>הָאָרֶץ גַּן עֵדֶן לְפָנַי,</p>
<p>עַל רֹאשִׁי שָׁמַיִם מַזְהִירִים…</p>
<p>חַיַּי לִי שִׁירוֹת נְעִימוֹת:</p>
<p>זִמְרַת־יָהּ, צְלִיל שִׁיר הַשִּׁירִים…</p>
</blockquote>
<blockquote>
<p>אֲבִיב חֶלֶד עַמִּי חָזִיתִי,</p>
<p>עֵת דּוֹדִים בְּקַדְמַת נְעוּרִים…</p>
<p>הִגָּיוֹן לְדָוִד בְּכִנּוֹר,</p>
<p>וּשְׁלֹמֹה אָז שָׁר שִׁיר הַשִּׁירִים.</p>
</blockquote>
<blockquote>
<p>עַל מִצְחוֹ טַל יַלְדוּת לֹא חֹרָב,</p>
<p>כְּמוֹ נֶטַע עוֹד רָטֹב רַעֲנָן;</p>
<p>כִּי נַעַר יִשְׂרָאֵל לְאַרְצוֹ</p>
<p>וַיִּשְׁכֹּן בְּחֵיקָהּ שַׁלְאֲנָן.</p>
</blockquote>
<blockquote>
<p>בָּהּ רָבַץ כְּלָבִיא אֵין מַחֲרִיד</p>
<p>עַל רֹאשׁ שְׂנִיר וְחֶרְמוֹן בָּהּ רָמוּ;</p>
<p>כִּי קֹדֶשׁ יִשְׂרָאֵל לַא[דֹנָ]י, –</p>
<p>כָּל בֹּזָיו, כָּל אֹכְלָיו יֶאְשָׁמוּ.</p>
</blockquote>
<blockquote>
<p>עוֹד רַבִּים בַּקֹּדֶשׁ חָזִיתִי</p>
<p>חֶזְיוֹנוֹת – לְקוֹל אֵם הַבָּנִים…</p>
<p>הַשִּׁירֹות מִפִּיהָ נָזָלוּ</p>
<p>עַל לִבִּי כְּנַחַל עֲדָנִים…</p>
</blockquote>
<blockquote>
<p>מִלִּבִּי עוֹד הָלְאָה נָקָבוּ,</p>
<p>נָקְבוּ עַד נֶפֶשׁ פְּנִימָה…</p>
<p>חֹם צַח עֲלֵי אוֹר בָּהּ שָׁפָכוּ</p>
<p>– מַה טּוֹבָה שִׁירָתָהּ וּנְעִימָה!..</p>
</blockquote>
<p>כתב יד. פורסם ב“הדאר” תש“ז, גליונות כ”ד-כ"ו. מופיע גם בספר “ביאליק, חייו ויצירתו” מאת פ' לחובר, עמ' 84–85</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/25625">https://benyehuda.org/read/25625</a></div></body>