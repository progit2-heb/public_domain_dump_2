<h1>אֶצְבְּעוֹנִי</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>–  מִי זֶה דוֹפֵק עַל חַלּוֹנִי?</p>
<p>–  “נַעַר קָטֹן אֶצְבְּעוֹנִי!”</p>
<p>–  נַעֲרִי, זְעִירִי, מַה-שְּׁמֶךָ?</p>
<p>מִי אָבִיךָ, מִי אִמֶּךָ?</p>
<p>–  "אֵין מוֹלֶדֶת לִי וָשֵׁם,</p>
<p>אֵין לִי אָב וְאֵין לִי אֵם."</p>
<p>–  וּמֵאַיִן תָּבֹא, נָעַר?</p>
<p>–  “בָּא אֲנִי מִשּׁוּט בַּיַעַר.”</p>
<p>–  צֵידָה יֵשׁ לְךָ לַדֶּרֶךְ?</p>
<p>–  " אֵין לִי צֹרֶךְ, אֵין לִי צֹרֶךְ,</p>
<p>כָּל הָאָרֶץ לִי הִיא, לִי הִיא.
מַשְׁקִי טַל, וּפֶרַח – גְּבִיעִי.</p>
<p>סוּס רְכוּבִי – חַרְגֹּל שָׂדָי,</p>
<p>קוּר עַכָּבִישׁ שׁוֹט בְּיָדָי.</p>
<p>זְבוּבֵי רִקְמָה, דְּבוֹרֵי זָהָב,</p>
<p>מָן יָבִיאוּ לִי בָּרָעָב,</p>
<p>וּלְתִפְאֶרֶת, לִי תּוֹפֶרֶת</p>
<p>כְּתֹנֶת פַּסִּים הַצִּפּוֹרֶת…"
–  וְּבְלֵיל סַגְרִיר, לֵיל חֲשֵׁכָה</p>
<p>אֵיפֹה תָּלִין, תִּשְׁכַּב אֵיכָה?</p>
<p>–  "רֹאשׁ פִּטְרִיָּה צֵל וְגַג לִי,</p>
<p>שָּם מָנוֹחַ אֶמְצָא לְרַגְלִי.</p>
<p>הִנֵּה עַרְשִׂי, עֶרֶשׂ נַנָּס,</p>
<p>קְלִפַּת אֱגוֹז בָּהּ אֶתְכַּנָּס,</p>
<p>כַּפִּי לִמְרַאֲשׁוֹתַי כָּרִי,</p>
<p>עָלֶה יָרוֹק – מִכְסֵה בְּשָׂרִי.</p>
<p>כָּל-הַלַּיְלָה עִם הַפַּנָּס</p>
<p>שׁוֹמְרָה לִי וּלְרֹאשִׁי עֵרָה</p>
<p>הַגַּחְלִילִית, יָאִיר נֵרָהּ."
–  מָתַי תָּקוּם, מָתַי תֵּעוֹר?</p>
<p>–  "מָתַי? אַךְ הַבֹּקֶר יֵאוֹר!</p>
<p>קֶרֶן זָהָב תַּשְׁקֵנִי,</p>
<p>תִּפְקַח אֶת עֵינִי וּתְעִירֵנִי.</p>
<p>אָקוּם, אֶרְחַץ וְאָטוּס שׁוּב</p>
<p>עִם הַדְּבוֹרָה וְעִם הַזְּבוּב.</p>
<p>כָּל הַחוֹרִים אֲנִי מָלֵא,</p>
<p>דָּבָר מֶנִּי לֹא יִפָּלֵא,</p>
<p>וּבִרְאוֹתִי אֵם וְתִינוֹקָהּ</p>
<p>בְּעַד הַחַלּוֹן – לוֹ אֶדְפֹּקָה,</p>
<p>אֶקְרָא שָׁלוֹם לוֹ וּבְרָכָה,</p>
<p>לוֹ וּלְרֹאש כָּל-הַמִּשְׁפָּחָה…"</p>
<p>–  סוּרָה, נַעֲרִי, שֵׁב נָא אִתִּי,</p>
<p>שְׁתֵה מִכּוֹסִי, שְׂבַע מִפִּתִּי…
–  "לֹא, כִּי, לֹא כִּי, לֹא, תִּינוֹקִי!</p>
<p>אָץ לִי דַרְכִּי, אָץ לִי שְׂחוֹקִי,</p>
<p>מָחָר אָבֹא שֵׁנִית בְּרִנָּה</p>
<p>וּמַטְעַמִּים לִי הָכִינָה,</p>
<p>וְעַתָּה, שָׁלוֹם! אֵין לִי פְּנָי,</p>
<p>שָׁלוֹם, שָׁלוֹם, כֹּה לֶחָי!.."
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/3492">https://benyehuda.org/read/3492</a></div></body>