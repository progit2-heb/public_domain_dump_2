<h1>שיר העבודה והמלאכה</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מִי יַצִּילֵנוּ מֵרָעָב</p>
<p>מִי יַאֲכִילֵנוּ לֶחֶם רָב?</p>
<p>וּמִי יַשְׁקֵנוּ כּוֹס חָלָב?</p>
<p>   לְמִי תּוֹדָה, לְמִי בְּרָכָה? –</p>
<p>   לַעֲבוֹדָה וְלַמְּלָאכָה!</p>
<p>מִי יִתֶּן לָנוּ כְּסוּת בַּקֹּר?</p>
<p>וּמִי בַּחשֶׁךְ יִתֶּן אוֹר?</p>
<p>מִי יַעַל מַיִם מִן הַבּוֹר?</p>
<p>   לְמִי תּוֹדָה, לְמִי בְּרָכָה? –</p>
<p>   לַעֲבוֹדָה וְלַמְּלָאכָה!</p>
<p>וּמִי נָטַע עֵצִים בַּגֵּן,</p>
<p>לִפְרִי וּלְצֵל, כָּל מִין וָזָן</p>
<p>וּבַשָּׂדוֹת זָרַע דָּגָן?</p>
<p>   לְמִי תּוֹדָה, לְמִי בְּרָכָה? –</p>
<p>   לַעֲבוֹדָה וְלַמְּלָאכָה!</p>
<p>מִי הֵכִין לָנוּ פִּנַּת גָּג,</p>
<p>גָּדֵר לַגַּן, לַכֶּרֶם סְיָג,</p>
<p>וּמִי טָרַח וּמִי דָאַג</p>
<p>לִכְבוֹד שַׁבָּת, לִכְבוֹד הֶחָג?</p>
<p>   לְמִי תּוֹדָה, לְמִי בְּרָכָה? –</p>
<p>   לַעֲבוֹדָה וְלַמְּלָאכָה!</p>
<p>עַל-כֵּן נַעֲבֹד, עַל-כֵּן נַעֲמֹל</p>
<p>תָּמִיד בְּכָל יְמֵי הַחֹל.</p>
<p>כָּבֵד הָעֹל, נָעִים הָעֹל!</p>
<p>וּבְעֵת הַפְּנָי נָשִׁיר בְּקוֹל</p>
<p>   שִׁירֵי־תּוֹדָה, שִׁירֵי־בְּרָכָה</p>
<p>   לַעֲבוֹדָה וְלַמְּלָאכָה!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/1483">https://benyehuda.org/read/1483</a></div></body>