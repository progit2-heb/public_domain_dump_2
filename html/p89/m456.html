<h1>קְטָעִים שֶׁל שִׁירֵי-עָם</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p><strong>א</strong></p>
</blockquote>
<blockquote>
<p>אִם הַשָּׂטָן בִּי יִתְעַלֵּל,</p>
<p>קֹב לֹא אֶקֹּב וְלֹא אֶתְפַּלֵּל,</p>
<p>שָׁרֹק אֶשְׁרֹק לִי וְאֵלֶךְ</p>
<p>כִּתְמוֹל שִׁלְשׁוֹם, רָש וָמֶלֶךְ.</p>
</blockquote>
<blockquote>
<p><strong>ב</strong></p>
</blockquote>
<blockquote>
<p>שָׁב אָנֹכִי מִמַּחְפֵּרוֹת,</p>
<p>שָׁב וְאַמְתְּחוֹתַי מְלֵאוֹת</p>
<p>גְּרוּטוֹת-פָּז וְנִתְכֵי-כֶתֶם –</p>
<p>קְחוּ וּצְקוּ לָכֶם מַטְבֵּעוֹת!</p>
<p>וּבַגְּבוּלִין וּבַמְּדִינָה</p>
<p>צְאוּ וְקַשְׁקְשׁוּ בִלְגִינָה.</p>
</blockquote>
<blockquote>
<p><strong>ג</strong></p>
</blockquote>
<blockquote>
<p>דֶּרֶךְ גַּנּוֹת וְקַרְפִּיפוֹת</p>
<p>בֵּין שְׂדוֹת בָּר וּשְׂדוֹת הָרִיפוֹת</p>
<p>סְלוּל פְּעָמַי יֵט שְׁבִיל קָטָן,</p>
<p>נָתִיב לֹא יְדָעוֹ שָׂטָן.
אַךְ הַשֶּׁמֶשׁ נָטְתָה אָקוּם –</p>
<p>וַאֲנִי בַּשְּׁבִיל הֶעָקֹם,</p>
<p>הָלֹךְ אֵלֵךְ – לְאָן? אַל לִשְׁאֹל,</p>
<p>סוֹדִי הוּא וְסוֹד הַמִּשְׁעוֹל.
תַּחַת עֵץ עַל-יַד הַגַּנָּה</p>
<p>שָׁמֹר תִּשְׁמֹר לִי הַקְּטַנָּה.</p>
<p>– – – –</p>
<p>שָׁם הַסְּנוּנִית הָרִאשׁוֹנָה</p>
<p>נִגְלָה רֹאשָׁהּ מֵחַלּוֹנָהּ.</p>
</blockquote>
<blockquote>
</blockquote>
<p>א. “אם השטן בי יתעלל” – כתב יד. נדפס ב“כנסת” ב‘, תרצ“ז, עמ’ 11–12. ב. “שב אנכי ממחפרות” – שם. ג. “דרך גגות וקרפיפות” – כנ”ל.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/456">https://benyehuda.org/read/456</a></div></body>