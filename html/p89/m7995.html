<h1>מֵאֲחוֹרֵי הַשַּׁעַר</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בַּת יוֹנִים הוֹמִיָּה,</p>
<p>בַּת יוֹנִים בְּהִירָה,</p>
<p>נָחַתְנִי בַּיָּם</p>
<p>עַל כַּנְפֵי הַסִּירָה</p>
<p>וַתּוֹלִיכֵנִי</p>
<p>לְאֶרֶץ הַבְּחִירָה.</p>
</blockquote>
<blockquote>
<p>הוֹי, אִמְרוּ הַגַּלִּים,</p>
<p>הַדָּגִים בַּמְצוּלָה,</p>
<p>אֵיךְ אָבֹא בְּשַׁעֲרֵי</p>
<p>אֶרֶץ הַסְּגֻלָּה.</p>
<p>וּמַפְתְּחִי שָׁבוּר,</p>
<p>וְהַדֶּלֶת נְעוּלָה?</p>
</blockquote>
<blockquote>
<p>אֵין קוֹל וְאֵין עוֹנֶה –</p>
<p>וְיוֹנָה עִם נָעַר</p>
<p>עֲדַיִן מִתְדַּפְּקִים</p>
<p>עַל דֶּלֶת הַשַּׁעַר.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/7995">https://benyehuda.org/read/7995</a></div></body>