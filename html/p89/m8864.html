<h1>סוס ועגלה</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הֲיִי שָׁלוֹם, אִמָּא,</p>
<p>הֱיֵה שָׁלוֹם, אַבָּא</p>
<p>הַיּוֹם בִּנְכֶם יוֹצֵא</p>
<p>אֶל אֶרֶץ נוֹד רַבָּה.</p>
</blockquote>
<blockquote>
<p>וּבְצֵאתִי – מִיֶּדְכֶם</p>
<p>מְאוּם לֹא אֶדְרשָׁה,</p>
<p>זוּלָתִי תְּפִלַּתְכֶם,</p>
<p>בִּרְכַתְכֶם הַקְּדוֹשָׁה.</p>
</blockquote>
<blockquote>
<p>כִּי יִשְׁמֹר אֵל עַל בִּנְכֶם</p>
<p>נַעַרְכֶם הַקָּטָן,</p>
<p>מִמִּכְשׁוֹל בַּדֶּרֶךְ,</p>
<p>מִפֶּגַע וְשָׂטָן.</p>
</blockquote>
<blockquote>
<p>כִּי סוּסִי לֹא יִמְעַד</p>
<p>וְלֹא תִּכְשַל עֶגְלָתוֹ,</p>
<p>עַד יָבוֹא בְּשָׁלוֹם</p>
<p>אֶל אֶרֶץ חֶמְדָּתוֹ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/8864">https://benyehuda.org/read/8864</a></div></body>