<h1>בִּרְכַּת עָם</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>תֶּחֱזַקְנָה יְדֵי כָל־אַחֵינוּ הַמְחוֹנְנִים</p>
<p>עַפְרוֹת אַרְצֵנוּ בַּאֲשֶׁר הֵם שָׁם;</p>
<p>אַל יִפֹּל רוּחֲכֶם – עַלִּיזִים, מִתְרוֹנְנִים</p>
<p>בֹּאוּ שְׁכֶם אֶחָד לְעֶזְרַת הָעָם!</p>
</blockquote>
<blockquote>
<p>הֵן סוֹפְרִים אֲנַחְנוּ אֶת־נוֹדְכֶם וְחוֹבְבִים</p>
<p>נִטְפֵי הַדְּמָעוֹת וְזֵעַת הָאָף,</p>
<p>הַיּוֹרְדִים כַּטַּל לְיִשְׂרָאֵל וּמְשׁוֹבְבִים</p>
<p>נַפְשׁוֹ הַנִּלְאָה, הַשּׂוּמָה בַכָּף.</p>
</blockquote>
<blockquote>
<p>וּלְעוֹלְמֵי עַד תִּקְדַּשׁ כָּל־דִּמְעָה שֶׁצָּלֲלָה</p>
<p>בְּיָם דִּמְעָתֵנוּ, נְדָבָה לָעָם,</p>
<p>כָּל־טִפָּה שֶׁל זֵעַת אַפַּיִם, שֶׁסָּלֲלָה</p>
<p>דֶּרֶךְ אֲדֹנָי – כְּחֵלֶב וָדָם.</p>
</blockquote>
<blockquote>
<p>אִם־לֹא אֶת־הַטְּפָחוֹת – רַק מַסַּד יְסַדְתֶּם –</p>
<p>רַב־לָכֶם, אַחַי, עֲמַלְכֶם לֹא־שָׁוְא!</p>
<p>הַבָּאִים – וּבְנִיתֶם וְטַחְתֶּם וְשַׂדְתֶּם,</p>
<p>עַתָּה רַב־לָנוּ אִם נָטוּי הַקָּו.</p>
</blockquote>
<blockquote>
<p>גּוֹי קַו־קָו אֲנָחְנוּ! מִקַו לָקָו קוֹמְמוּ</p>
<p>שִׁמֲמוֹת עוֹלָם וּבְנוּ בִנְיַן־עַד!</p>
<p>יֶשׁ־יוֹם – וּמִיָּם עַד־יָם יֵצְאוּ יִשְׁתּוֹמְמוּ</p>
<p>לִרְאוֹת מַה־פָּעַל קְטֹן גּוֹיִם, עַם נָד.</p>
</blockquote>
<blockquote>
<p>וְלָמָה, הַמְפַגְּרִים, פַּעֲמֵיכֶם כֹּה בוֹשְׁשׁוּ?</p>
<p>הַעֶבֶד יִשְׂרָאֵל, הַאִם בְּנֵי מֵרוֹז?</p>
<p>הוֹי, כֹּחוֹת נִפְרָדִים, הִתְלַקְּטוּ, הִתְקוֹשְׁשׁוּ!</p>
<p>עִבְדוּ שְׁכֶם אֶחָד בְּחַיִל וָעֹז!</p>
</blockquote>
<blockquote>
<p>אַל־תֹּאמְרוּ: קָטֹנּוּ – הֲטֶרֶם תִּתְבּוֹנְנוּ</p>
<p>פְּנֵי אֲבִיר יַעֲקֹב הַהוֹלְכִים בַּקְּרָב;</p>
<p>מִימֵי זְרֻבָּבֶל יָדֵינוּ לֹא־כוֹנְנוּ</p>
<p>מִפְעַל אַדִּירִים כָּמֹהוּ וָרָב.</p>
</blockquote>
<blockquote>
<p>מִי בַז לְיוֹם קְטַנּוֹת? הַבּוּז לַמִּתְלוֹצְצִים!</p>
<p>מַלְּטוּ אֶת־עַמְּכֶם וְאִתִּים עֲשׂוּ –</p>
<p>עַד־נִשְׁמַע מֵרָאשֵׁי הֶהָרִים מִתְפּוֹצְצִים</p>
<p>קוֹלוֹת אֲדֹנָי הַקֹּרְאִים: עֲלוּ!</p>
</blockquote>
<p>אד“ש, תרנ”ד</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/3604">https://benyehuda.org/read/3604</a></div></body>