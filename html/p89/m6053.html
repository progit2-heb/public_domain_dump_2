<h1>על לבבכם ששמם</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בְּחֻרְבַּת לְבַבְכֶם הַמְּזוּזָה נִפְסָלָה,</p>
<p>עַל־כֵּן שָׁם הַשֵּׁדִים יְכַרְכְּרוּ יָהִימוּ,</p>
<p>וְכַת־הַלֵּצָנִים, בְּנֵי רִיק וּבַטָּלָה,</p>
<p>שָׁם עוֹשִׂים הִלּוּלִים וּסְעָרָה יָקִימוּ.</p>
</blockquote>
<blockquote>
<p>הֲתִרְאוּ מִי אֹרֵב שָׁם אַחֲרֵי הַדֶּלֶת</p>
<p>בְּמַטְאֲטֵא? זֶה שַׁמַּשׁ מִקְדָּשִׁים נֶחֱרָבִים –</p>
<p>הַיֵּאוּשׁ! הוּא בָא – וְהַכַּת הַצֹּהֶלֶת</p>
<p>תְּטָאֳטָא, תְּגֹרַשׁ: “צְאוּ, הַשּׁוֹבָבִים!”</p>
</blockquote>
<blockquote>
<p>אָז יִדְעַךְ שְׁבִיב אֶשְׁכֶם הָאַחֲרוֹן שֶׁעָמַם,</p>
<p>וְנֶאֱלַם מִקְדַּשְׁכֶם וְנִשְׁכַּח הֶהָמוֹן;</p>
<p>וַעֲלֵי־מְעִי מִזְבַּח לְבַבְכֶם שֶׁשָּׁמַם</p>
<p>יְיֵלִיל וִיפַהֵק חֲתוּל הַשִּׁמָּמוֹן.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/6053">https://benyehuda.org/read/6053</a></div></body>