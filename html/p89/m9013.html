<h1>בגנת הירק</h1>
חיים נחמן ביאליק
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לֹא שַׁבָּת וְלֹא חָג</p>
<p>כִּי אִם יוֹם קַיִץ סְתָם,</p>
<p>וּבְגִנַּת הַיָּרָק</p>
<p>קוֹל שָׂשׂוֹן וּמְחוֹל־עָם.</p>
</blockquote>
<blockquote>
<p>הֶחָגָב בָּעוּגָב,</p>
<p>בַּחֲצוֹצְרָה הַצְּרָצַר, –</p>
<p>רֶגֶל מִי זֶה אֵפוֹא</p>
<p>מִמְּחוֹלוֹת תֵּעָצַר?</p>
</blockquote>
<blockquote>
<p>וּבַעֲרוּגוֹת הַגִּנָּה</p>
<p>מִסָּבִיב לֶחָבִית</p>
<p>קָפַץ כְּרוּב, הֵרִים שׁוֹק,</p>
<p>קָם לִרְקֹד עִם כְּרוּבִית.</p>
</blockquote>
<blockquote>
<p>וַיַּרְא זֹאת אֲבַטִּיחַ</p>
<p>וְלֹא יָכֹל עוֹד עֲמֹד</p>
<p>וּבְמַדֵּי הַפַּסִּים</p>
<p>רָץ עִם דְּלַעַת לִרְקֹד.</p>
</blockquote>
<blockquote>
<p>בֶּן־תִּירָס צְהֹב הַמְּעִיל</p>
<p>בְּלוֹרִיתוֹ אָז הִפְשִׁיל</p>
<p>וּבְחָטְפוֹ חַמָּנִית</p>
<p>קָם לְכַרְכֵּר בְּגִיל.</p>
</blockquote>
<blockquote>
<p>וַיִּבְעַר אָז כָּאֵשׁ</p>
<p>מִקִּנְאָה לֵב הַצְּנוֹן</p>
<p>וַיִּקְפֹּץ לְפַזֵּז</p>
<p>עִם אֲחוֹת הַמְּלָפְפוֹן.</p>
</blockquote>
<blockquote>
<p>וְכִרְאוֹת זֹאת הַסֶּלֶק</p>
<p>הִתְאַפֵּק לֹא יָכֹל</p>
<p>וַיִּתְפֹּס עַגְבָנִית</p>
<p>וַיֵּצֵא בְּמָחוֹל.</p>
</blockquote>
<blockquote>
<p>וּפִתְאֹם – שִׂימוּ רֶוַח –</p>
<p>גַּם הַגֶּזֶר זֶה בָּא</p>
<p>מְכַרְכֵּר בְּכָל עֹז</p>
<p>עִם בַּת לֶפֶת עָבָה.</p>
</blockquote>
<blockquote>
<p>וְגַם צֶמֶד חֶמֶד,</p>
<p>בָּצָל וּבַת־שׁוּם,</p>
<p>הִתְלַבְּטוּ בֵּין רַגְלַיִם,</p>
<p>וּרְאוּ: לֹא גֵרְשׁוּם.</p>
</blockquote>
<blockquote>
<p>גַּם בֻּלְבּוּס הָאֶבְיוֹן –</p>
<p>אַל אֶתֵּן פִּי לַחֲטֹא –</p>
<p>בָּא לִרְקֹד, בִּמְחִילָה,</p>
<p>הוּא עַל כָּל מִשְׁפַּחְתּוֹ.</p>
</blockquote>
<blockquote>
<p>וַתִּרְעַשׁ הַגִּנָּה</p>
<p>וַיֵּהֹם בָּהּ כָּל שְׁבִיל</p>
<p>מִמְחוֹלוֹת וּנְגִינָה</p>
<p>וּמִמִּצְהֲלוֹת גִּיל</p>
</blockquote>
<blockquote>
<p>רַק אָפוּן הַמִּסְכֵּן</p>
<p>עָמַד מִן הַצַּד,</p>
<p>עַל מַטֵּהוּ נִשְׁעָן</p>
<p>וְלֹא נָע וְלֹא נָד.</p>
</blockquote>
<blockquote>
<p>"אֵיכָה אוּכַל לָשׂוּשׂ</p>
<p>אֵיכָה אוּכַל לִרְקֹד –</p>
<p>וְצִיצַי נָשְׁרוּ כְּבָר,</p>
<p>וְתַרְמִילַי רֵיקִים עוֹד."</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/9013">https://benyehuda.org/read/9013</a></div></body>