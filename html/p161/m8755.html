<h1>[זכור רחמיך אדוני וחסדיך]</h1>
יהודה הלוי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>זְכֹר רַחֲמֶיךָ אֲדֹנָי וַחֲסָדֶיךָ
אַמִּיץ גֹּזֵר וּמֵקִים</p>
</blockquote>
<blockquote>
<p>שִׁפְרָה בְרוּחוֹ שְׁחָקִים
זְכֹר אֲדֹנָי חֶרְפַּת עֲבָדֶיךָ
בְּרִית בֵּין הַבְּתָרִים כְּרוּתָה</p>
</blockquote>
<blockquote>
<p>תִּזְכֹּר לִבְנֵי תְּמוּתָה
אָז דִּבַּרְתָּ בְחָזוֹן לַחֲסִידֶיךָ
גְּלוּפֵי לֻחֹת חֲצוּבִים</p>
</blockquote>
<blockquote>
<p>מִשְּׁנֵי עֶבְרֵיהֶם כְּתוּבִים
תֻּמֶּיךָ וְאוּרֶיךָ לְאִישׁ חֲסִידֶךָ
דְּבַר קָדְשְׁךָ עֶלְיוֹן</p>
</blockquote>
<blockquote>
<p>יִזָּכֵר לְעַם אֶבְיוֹן
קוּמָה אֲדֹנָי אֵל נְשָׂא יָדֶךָ
הַיּוֹם בְּתִתָּם קוֹלָם</p>
</blockquote>
<blockquote>
<p>בָּרוּךְ אֲדֹנָי לְעוֹלָם
וִיָבֲרֲכוּ שֵׁם כְּבוֹדֶךָ
וְכָלָה עִמָּהֶם אַל תַּעַשׂ</p>
</blockquote>
<blockquote>
<p>כִּי אַתָּה עָמָל וַכָעָס
תַּבִּיט לָתֵת בְּיָדֶךָ
זֶבַח וּמִנְחָה לֹֹא חָפָצְתָּ</p>
</blockquote>
<blockquote>
<p>נֹדִי סָפַרְתָּה אָתָּה
שִׂימָה דִמְעָתִי בְנֹאדֶךָ
חַנּוּן זָכְרֵנִי בְּצִדְקַת אָבוֹת</p>
</blockquote>
<blockquote>
<p>וְאַל תִּזְכְּרֵנִי בְּרֹב פְּשָׁעִים וְחֹבוֹת
וְסָלַחְתָּ לְחַטַּאת עֲבָדֶיךּ.
</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/8755">https://benyehuda.org/read/8755</a></div></body>