<h1>[חיים כולנו במחתרת]</h1>
אברהם שטרן
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>חַיִּים כֻּלָּנוּ בַּמַּחתֶּרֶת</p>
<p>בְּטַחַב מַעֲבֵה-מַרתֵּף.</p>
<p>בּוֹ מְנוֹרָה תִבאַשׁ חִוֶּרֶת,</p>
<p>רִצפָּה יֵמסֶה מָטָר סוֹחֵף.
הִכָּנוּ עֲרָפֶל מַחתֶּרֶת</p>
<p>בְּעִוָּרוֹן קָדוֹשׁ-חָזוֹן:</p>
<p>סוּחָה אֹם-אֵל יַרדֵּן עוֹבֶרֶת</p>
<p>אוֹר מָך זִיו-שֶׁמֶשׁ בְּגִבעוֹן.
מֵעֲרָפֶל-מִסתּוֹר נָגִיחַ,</p>
<p>עֵת שִׁיר הַקְּרָב רוֹבֶה יָרֹן</p>
<p>שָׁטָן נָבוֹס. פְּנֵי-מָשִׁיחַ</p>
<p>נַקבִּיל בְּלֶחֶם בְּצִיּוֹן.
נַקבִּיל פָּנָיו. אָדֹם דָּמֵנוּ.</p>
<p>הֲדוֹם-רַגלָיו מַרבַד-שָׁנִי.</p>
<p>וְעַל מַרבָד זֶה מֹחוֹתֵינוּ</p>
<p>כְּצַחַר שֶׁלֶג-שׁוֹשַנִּים.
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/518">https://benyehuda.org/read/518</a></div></body>