<h1>[לַמִּתפַּלֵּשׁ תָּמִיד בָּרֶפֶשׁ]</h1>
אברהם שטרן
<body align="right" dir="rtl"><div align="right" dir="rtl"><!DOCTYPE html>
<body>
<h2>א</h2>
<blockquote>
<p>לַמִּתפַּלֵּשׁ תָּמִיד בָּרֶפֶשׁ,</p>
<p>לַמִּתפַּתֵּל בְּחִיל-כְּאֵב,</p>
<p>רַק אֱמוּנָה אַחַת בַּנֶפֶשׁ,</p>
<p>רַק שְׁאִיפָה אַחַת בַּלֵּב.
שְׁכַח הַכֹּל! הָיָה? אֵינֶנּוּ!</p>
<p>הַכֹּל כָּלָה וָמֵת אֶתמוֹל.</p>
<p>שְׁכַח הַכֹּל וּבוֹא אֵלֵינוּ</p>
<p>לִחיוֹת, לִלחֹם, לִבנוֹת, לִגאֹל.
</p>
</blockquote>
<blockquote>
<p>לִחיוֹת: לִהיוֹת אֶחָד מֵאֵלֶּה</p>
<p>הַחַיָּלִים הָאַלמוֹנִים,</p>
<p>שֶׁבְּחָזִית, מַחתֶּרֶת, כֶּלֶא</p>
<p>עִיֵּי עַמָּם מְכוֹנְנִים.
לִלחֹם: לִשׂטֹם, לִנקֹם, לִפרֹעַ</p>
<p>וְלִצמִיתוּת מֵץ לְהַצמִית,</p>
<p>כִּי לַכּוֹבֵשׁ צִוָּה אֱלוֹהַּ</p>
<p>זְכוּת לָמוּת וּלְהָמִית.
לִבנוֹת מִלִּבנֵי-גוּפֵנוּ</p>
<p>בְּמֶלֶט שַׁחַק עֲצָמוֹת,</p>
<p>הַמְעֹרָב בְּדַם לִבֵּנוּ,</p>
<p>מַלכוּת הַכֹּחַ וְהַהוֹד.
לִגאֹל גֵּר, בֵּן חוֹרֵג לַיּשָּׁר,</p>
<p>וַאֲסוּפִי אֻמּוֹת-עוֹלָם,</p>
<p>לָתֵת לוֹ פַּת, פְּדוּת וָעֹשֶׁר,</p>
<p>מוֹלֶדֶת וְחַיֵּי-הָעָם.
מִיוֵן-גָּלוּת, מִשְּׁחִין בֵּית-סֹהַר,</p>
<p>מִדֹּמֶן חֲזִירֵי-גוֹיִים,</p>
<p>לְטַהֲרוֹ, לָתֵת לוֹ תֹּאַר-</p>
<p>אָדָם בְּצֶלֶם-אֱלֹהִים.
בָּאִשׁ, בַּמַּיִם – זֶה אַלפַּיִם</p>
<p>שָׁנָה בְּשַׁחַת-הַגָּלוּת.</p>
<p>אֶלַת-הָאֵל. מֵאוֹר-שָׁמַיִם</p>
<p>וּמֵחַיִּים תִּמתַּק חֵרוּת.
לַשַּׁח. תּוֹרַת חֵרוּת בְּחֶרֶט-</p>
<p>בַּרזֶל עַל לֵב גּוֹרָל חָרַת.</p>
<p>בַּחֲרָבוֹת נַחצֹב מַחתֶּרֶת</p>
<p>בְּצוּר-הַמְּכוֹרָה. יִירַט
הַדֶּרֶך וְתִכשַׁל הַבֶּרֶך,</p>
<p>עֱזוּז רָצוֹן – כְּדִינָמִיט.</p>
<p>יִמעַל עָמִית – הַלֵּב אַל יֵרַך;</p>
<p>“מוּת שַׂט בַּסַּיִף” דִּין-עַמִּי.
</p>
</blockquote>
<h2>ב</h2>
<blockquote>
<p>יֵשׁ גְּבוּרָה שֶׁבְּמִלחֶמֶת-</p>
<p>שִׁחרוּר. הִיא קֹדֶשׁ-קֳדָשִׁים.</p>
<p>נֶעֱלָמָה וְנֶאֱלָמֶת</p>
<p>כְּרַחַשׁ שֶׂבֶר חֲרִישִׁי.
צוֹרֶרֶת לְמִרזַח-תִּפאֶרֶת.</p>
<p>בְּדוּמִיָּה, בְּאֵין-רוֹאִים,</p>
<p>כְּאֵשׁ-הַמֶּרֶד בַּמַּחתֶּרֶת,</p>
<p>זוֹהֶרֶת נֹכַח אֱלֹהִים.
גַּם בַּצִּינֹק לֹא יְכַבּוּהָ</p>
<p>בְּדָם וָדֶמַע תַּליָנִים.</p>
<p>הִיא צוּר-מָעֹז לַדַּך, מַבּוּעַ-</p>
<p>הַתְּשׁוּעָה לְאֵין-אוֹנִים.
וְיוֹם יָבוֹא בִּירוּשָׁלַיֶם,</p>
<p>עִיר-נְבִיאִים וּבִריוֹנִים,</p>
<p>אֵשׁ – כְּכוֹכָב מִן הַשָּׁמַיִם, -</p>
<p>תִּגַּהּ עַל קֶבֶר-אַלמוֹנִים.
</p>
</blockquote>
<h2>ג</h2>
<blockquote>
<p>לֹא זֶה אָחִי, אֲשֶׁר מֵרֶחֶם-</p>
<p>אִמִּי יָצָא, שַׁדָּהּ יָנַק.</p>
<p>בֶּן-בְּרִיתִי שְׁכֶם אֶל שְׁכֶם</p>
<p>בְּאוֹן עִם צַר לִי נֶאֱבַק
וּמִתפַּלֵּל בִּסחִי-הַכֶּלֶא</p>
<p>לְבוֹא גוֹאֵל, וּמְיַחֵל</p>
<p>בְּלֵיל אוֹר-אֵל לְיוֹם-הַפֶּלֶא</p>
<p>וְחַי וָמֵת עַל יִשׂרָאֵל.
</p>
</blockquote>
<h2>ד</h2>
<blockquote>
<p>לְקָרבְּנוֹת-חִנָּם אֵין חֵקֶר,</p>
<p>הָעָם כֻּלּוֹ עַל הַגַּרדֹּם.</p>
<p>שָׁוא יְשַׁוַּע נְבִיא-הַשֶּׁקֶר:</p>
<p>“שָׁלוֹם, שָׁלוֹם”. וְאֵין שָׁלוֹם.
יָבוֹא שָׁלוֹם. מִי יְשׁוּרֶנוּ?</p>
<p>כְּתֹם מִלחֶמֶת-הַמִּצוָה.</p>
<p>בָּה נְפַלֵּל: “וֵתֶחֱזֶינָה”</p>
<p>בְּרֹן רִמּוֹן, בִּצבֹא צָבָא.
וּנְבָרֵך “שֶׁהֶחֱיָנוּ”</p>
<p>בְּיוֹם קְרָב בּוֹ לֹא נָחֹן.</p>
<p>כִּי אָנוּ עַד עוֹלָם נִשׁבַּענוּ:</p>
<p>“הַמָּוֶת אוֹ הַנִּצָּחוֹן!”
וְנִצָּחוֹן יָבוֹא. יִשַּׁח עָר,</p>
<p>יִבלָה עָרפּוֹ בְּעֹל-עַבדוּת,</p>
<p>בְּדָם וָאֵשׁ עֲלוֹת הַשַּׁחַר,</p>
<p>תָּנֵץ כַּשֶּׁמֶשׁ הַפְּדוּת.
</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/6747">https://benyehuda.org/read/6747</a></div></body>