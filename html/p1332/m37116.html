<h1>לנכח ספרו מדבר, הצעיר המחבר.</h1>
יוסף אלמנצי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p><strong>לֵךְ</strong> נָא, סִפְרִי, לֵךְ נָא לָשׁוּט בָּאָרֶץ;</p>
<p>וּבְעֵינֵי אִישׁ טוֹב שֶׂכֶל</p>
<p>לִמְצֹא חֵן חֵן וָחֶסֶד.</p>
<p>לֵךְ נָא, הַרְחִיבָה צָּעַד,</p>
<p>בָּךְ אַל תִּמְשֹׁל אֵימָה, יִרְאָה וָרָעֲד;</p>
<p>אַל תִּירָא, אַל תִּפְחַד מִקִּנְאַת גֶּבֶר</p>
<p>דֹּבֵר רָע עַל אָחִיהוּ,</p>
<p>כִּי הֶבֶל יִפְצֶה-פִּיהוּ,</p>
<p>אֹתוֹ מִתְנַכֵּל נֵכֶל</p>
<p>לָתֵת בּוֹ תִּפְלָה, קִיקָלוֹן וָחֶסֶד;</p>
<p>רַק בֵּאלֹהִים שִׂים שֶׂבֶר,</p>
<p>נֹתֵן לַיָעֵף כֹּחַ,</p>
<p>כִּי הוּא פֹרִץ גָּדֵר, הוּא גֹדֵר פָּרֶץ.</p>
<p>הַסְכֵּת וּשְׁמַע חָכָם, בִּינָה יֹדֵעַ,</p>
<p>מוֹרֶה וּמְבַעֵר חוֹחַ,</p>
<p>מֵשִׂים עֵינוֹ עָלֶיךָ,</p>
<p>לִצְרֹף כַּבֹּר סִגֶּיךָ;</p>
<p>לָזֶה אֹהֵב, לָזֶה יִקָּרֵא רֵעַ.</p>
<p>בִּינָה זֹאת נָא, אַל נָא תֵּחַת מִקָּרֶץ,</p>
<p>לֵךְ נָא, סִפְרִי, לֵךְ נָא לָשׁוּט בָּאָרֶץ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/37116">https://benyehuda.org/read/37116</a></div></body>