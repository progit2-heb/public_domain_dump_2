<h1>עד. וכל הר וכל גבעה ישפלו</h1>
יוסף אלמנצי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>הִנֵּה אֲדֹנִיָּה בֶן חַגִּית אֵשֶׁת</p>
<p>דָּוִד בְּגַבְהוּת לֵב זָמַם לָשֶׁבֶת</p>
<p>עַל כֵּס, וְאָבִיו חַי עוֹדֶנּוּ, רֶשֶׁת</p>
<p>פָּרַשׂ, וְתוֹחַלְתּוֹ אָכֵן נִכְזֶבֶת.</p>
</blockquote>
<blockquote>
<p>וּלְאֵם שְׁלֹמֹה אָז חָשַׁב לָגֶשֶׁת</p>
<p>לִשְׁאֹל אֲבִישַׁג לִהְיוֹת לוֹ שֹׁכֶבֶת</p>
<p>חֵיקוֹ, וּבַת־שֶׁבַע אִמְרוֹ רֹחֶשֶׁת</p>
<p>לִפְנֵי בְנוֹ, כִּי לֹא רָעָה חוֹשֶׁבֶת.</p>
</blockquote>
<blockquote>
<p>וַיְהִי בְשָׁמְעוֹ תַּחְבֻּלַת אָחִיהוּ,</p>
<p>צִוָּה שְׁלֹמֹה חִישׁ אֶל גֵּיא צַלְמָוֶת</p>
<p>יֻשְׁלַךְ אֲדֹנִיָּה, כִּי הוּא בֶן מָוֶת.</p>
</blockquote>
<blockquote>
<p>לָכֶם גְּאֵי־יוֹנִים כָּל זֹאת אֶכְתֹּבָה:</p>
<p>גַּם קִנְּכֶם כַּנֶשֶׁר אִם תַּגְבִּיהוּ</p>
<p>יִסַּח אֲדֹנָי בֵּית גָּאוֹן וָגֹבַהּ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/37019">https://benyehuda.org/read/37019</a></div></body>