<h1>עג. כל גיא ינשא</h1>
יוסף אלמנצי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>יוֹסֵף יְפֵה מַרְאֶה, יְפֵה הַתֹּאַר,</p>
<p>עֶבֶד לְפוֹטִיפַר סְרִיס הַמֶּלֶךְ</p>
<p>עָמַד בְּצִדְקָתוֹ שְׁלֵיו וַיֵּלֶךְ</p>
<p>מִבֵּית אֲדוֹנָיו שַׁלְאֲנָן בַּסֹּהַר.</p>
</blockquote>
<blockquote>
<p>יֹשֶּׁר וְיִרְאַת אֵל וְתֹם וָטֹהַר</p>
<p>הָיוּ לְמִשְׁעָן לוֹ בְּעִיר וָפֶלֶךְ;</p>
<p>גַּם אִם בְּגָדָיו קֹדְרִים כַּחֵלֶךְ,</p>
<p>הֵן מַחְשְׁבוֹת לִבּוֹ מְפִיצוֹת זֹהַר.</p>
</blockquote>
<blockquote>
<p>מִבֵּית אֲסִירֵי שַׂר לְמַשְׁבִּיר שֶׁבֶר</p>
<p>אֶל רַעֲבוֹן עַמּוֹ, לְרֹאשׁ מִצְרַיִם</p>
<p>נִקְרָא, לְתֹמֵךְ דַּל וְגֹדֵר פָּרֶץ.</p>
</blockquote>
<blockquote>
<p>בִּינָה הֲגִיגִי לָךְ, וְהַסְכֵּת גֶּבֶר:</p>
<p>שָׁפָל הֱיֵה תָמִיד וְשַׁח עֵינַיִם,</p>
<p>כִּי רַק עֲנָוִים יִירְשׁוּ הָאָרֶץ.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/37018">https://benyehuda.org/read/37018</a></div></body>