<h1>לכבוד בני חברת עוש' טוב</h1>
יוסף אלמנצי
<body align="right" dir="rtl"><div align="right" dir="rtl"><!DOCTYPE html>
<body>
<p>          ולכבוד נדיבים על יושר לבבם לפאר את בית אלהינו</p>
<p>          ולהרחיב מקום אהלו פה פאדובה בשנת התקפ"ז</p>
<p>          אחוה דעי אף אני עם כל דברי השירה הזאת.</p>
<blockquote>
</blockquote>
<blockquote>
<p>          יִחְיוּ וְגַם לֹא יַחְסְרוּ כָּל-טוֹב;</p>
<p>          יִהְיוּ כְגַן רָוֶה, כְּגַן רָטוֹב.</p>
</blockquote>
<blockquote>
<p>          <strong>מִתְנַדְּבִים בָּעָם, וְעֹשֵׂי טוֹב.</strong></p>
</blockquote>
<p>          <strong>למנצח על הרביעית</strong></p>
<blockquote>
</blockquote>
<p>          עדות ליהוסף לאמר:</p>
<blockquote>
</blockquote>
<blockquote>
<p><strong>הִנֵּה</strong> הַיּוֹם.           לִפְנֵי אָיוֹם</p>
<p>מִשְׂגַּב צָרָה,           יָגִיל אִיש טוֹב.</p>
<p>יָשִׂישִׂ יִצְהַל           כָל-הַקָּהָל,</p>
<p>אַךְ בִּמְשׁוּרָה           יִשְׂמַח בַּטּוֹב.</p>
<p>בִּמְקוֹם פָּרִים           רַק בִּדְבָרִים,</p>
<p>יָשִׁיר שִׁירָה           לִשְׁמוֹ כִּי טוֹב</p>
<p>תַּחַת אֵלִים           יַקְרִיב מִילִּים</p>
<p>וּבְקוֹל זִמְרָה           לָדַעַת טוֹב</p>
<p>מִכָּל-פִּנָּה           תָּבֹא רִנָּה</p>
<p>בִּקְרֹא מִקְרָא           אֶל אֵל כִּי טוֹב.</p>
<p>אֶל אֵל גָּדוֹל           מָעוֹז מִגְדוֹל,</p>
<p>אֶל אֵל נוֹרָא           מִבְחַר כָּל-טוֹב.</p>
<p>כִּי הוּא נָתַן,           לִבְנוֹת בִּיתָן.</p>
<p>כֶּסֶף חֶבְרָה.           אֶל עֹשֵׂי טוֹב.</p>
<p>כָּל-אִיש חֹזֶה           מֶרְחָב הַזֶּה.</p>
<p>יַגְדִּיל תּוֹרָה           יַאְדִּיר הַטּוֹב.</p>
<p>סֵפֶר חֻקִּים הֵן           פֹה יָקִים.</p>
<p>דִּגְלוֹ עֶזְרָה           לִשְׁמֹר הֹטּוֹב.</p>
<p>אֶבֶן רֹאשָׁה           דַּת מֹרָשָׁה,</p>
<p>כִּי טוֹב סַחֶרָה           מִכָּל-הַטּוֹב:</p>
<p>פֹה כָל-דֹּרֵש           תּוֹרָה פֹרֵש,</p>
<p>עֹז וּגְבוּרָה           יִתֵּן לַטּוֹב.</p>
<p>פֹּה בִּתְבוּנָה           יוֹם לַשָׁנָה</p>
<p>לִנְצֹר הוֹרָה           דֶּרֶך הַטּוֹב:</p>
<p>כָּל-הַמְתֻכָּן           לִפְרֹשׂ מִשְׁכָּן,</p>
<p>בָּא בִתְשׁוּרָה           מֵאַנְשֵׁי טוֹב.</p>
<p>אַנְשֵׁי הַשֵׁם           יִדְמוּ אֶל שֵׁם,</p>
<p>וּלְמוֹ עֶזְרָא           אוֹצַר כָּל-טוֹב</p>
<p>יָרִיק צוּרָם           דֵּי מַחְסוֹרָם,</p>
<p>וּבְתִפְאָרָה           יִבְלוּ בַטּוֹב.</p>
<p>כִּי בִגְלָלָם,           בּוֹרֵא עוֹלָם</p>
<p>עֹטֶה אוֹרָה           לִזְמַן הַטּוֹב.</p>
<p>יָחִיש מוֹעֵד,           כִּי תִוָּעֵד,</p>
<p>גּוֹלָה סוּרָה,           לִשְׁכֹּן בַּטּוֹב.</p>
<p>לֹא עוֹד יִמְעַד           עַמּוֹ לָעַד,</p>
<p>כִּי בִמְהֵרָה           לֹא יִמְנַע טוֹב.</p>
<p>לא יִשָּׁמֵר           עֵז מִנָּמֵר,</p>
<p>דֹּב עִם פָּרָה           יִרְעֶה כַטּוֹב.</p>
<p>אָז אָז חָרוּץ           צַדִּיק יָרוּץ,</p>
<p>לִבְנוֹת בִּירָה           הֵיכַל כָּל-טוֹב</p>
<p>מִקְדַּש עֶלְיוֹן           אֶל בַּת צִיּוֹן,</p>
<p>כַּסּחֵרָה אֶל           גֶּבֶר טוֹב.</p>
<p>וּלְיִשְׂרָאֵל           יָבֹא גֹאֵל,</p>
<p>מַרְבֵּה מִשְׁרָה,           וּמְבַשֵׂר טוֹב:</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/37110">https://benyehuda.org/read/37110</a></div></body>