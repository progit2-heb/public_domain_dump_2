<h1>עב. על אשה יפה – וסרת טעם</h1>
יוסף אלמנצי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>אִשָּׁה יְפֵה־פִיָּה וּמוּם בָּהּ אַיִן</p>
<p>עַל כָּל גְּוִיָּתָהּ, וְרַק בַּנֶּפֶשׁ</p>
<p>שִׂכְלוּת וְהוֹלֵלוּת סְחִי וָרֶפֶשׁ</p>
<p>תִּדְמֶה לְבֵית מִשְׁתֶּה בְּאֶפֶס יַיִן.</p>
</blockquote>
<blockquote>
<p>הִיא תַהֲרֹג נָקִי כְּאָחִיו קַיִן,</p>
<p>חִנָּהּ כְּמַצֵּבָה בְּבָתֵּי נֶפֶשׁ,</p>
<p>חִנָּה כְּחֵץ פִּתְאֹם יְאַבֵּד חֵפֶשׂ;</p>
<p>אֹזֶן כְּדֵי רִיק לָהּ, וְשָׁוְא לָהּ עַיִן.</p>
</blockquote>
<blockquote>
<p>שֶׁקֶר לְנָשִׁים חֵן וְהֶבֶל יֹפִי,</p>
<p>אִם אֵין יְקָר לָהֶן וְאַךְ כָּל דֹּפִי,</p>
<p>אַל טַל וְאַל מָטָר וְרַק קוֹל רַעַם.</p>
</blockquote>
<blockquote>
<p>מַה טּוֹב מְשַׁל מֹשֵׁל יְרוּשָׁלַיִם:</p>
<p>עַל אַף חֲזִיר נֶזֶם זְהַב פַּרְוַיִם</p>
<p>אִשָּׁה יְפַת מַרְאֶה וְסָרַת טַעַם.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/37017">https://benyehuda.org/read/37017</a></div></body>