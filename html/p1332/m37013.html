<h1>סח. כבשה אחת בין כמה זאבים</h1>
יוסף אלמנצי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>שִׁבְעָה זְאֵבִים שֹׁאֲגִים לִטְבֹּחַ</p>
<p>בִּמְתַלְּעוֹתֵיהֶם וְלִפְרָץ־פָּרֶץ;</p>
<p>לֹא יָדְעוּ שָׂבְעָה וְלֹא מָנוֹחַ,</p>
<p>כִּי אֵין בְּיָדָם רַק סְחִי וָשָּׁרֶץ.</p>
</blockquote>
<blockquote>
<p>רָאוּ לְמֵרָחוֹק בְּאֶפֶס כֹּחַ</p>
<p>כִּבְשָׂה קְטַנָּה צֹעֲדָה בָאָרֶץ;</p>
<p>וַיֹּאמְרוּ: הֵן בָּא זְמַן מַלְקֹחַ,</p>
<p>נַחְנוּ רְעֵבִים שֹׁאֲפִים לַקָּרֶץ.</p>
</blockquote>
<blockquote>
<p>אַךְ עַל בְּשַׂר כִּבְשָׂה מְרִיבָה קָמָה</p>
<p>בֵּין הַזְּאֵבִים; כָּל־זְאֵב צֹרֵחַ</p>
<p>עַל לֵב וְהַכָּבֵד וְהַיּוֹתֶרֶת.</p>
</blockquote>
<blockquote>
<p>זֶה יֶאֱרוֹב לָזֶה, וְזֶה רֹצֵחַ</p>
<p>רֵעוֹ; וְהַכִּבְשָׂה בְּתוֹךְ מַחְתֶּרֶת</p>
<p>אָז מִפְּנֵיהֶם בָּרְחָה, נֶעְלָמָה.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/37013">https://benyehuda.org/read/37013</a></div></body>