<h1>ויהי לאבל כנורי</h1>
יוסף אלמנצי
<body align="right" dir="rtl"><div align="right" dir="rtl"><!DOCTYPE html>
<body>
<p>          <strong>על איש אחד בוכה ומתאבל על קבר רעיתו.</strong></p>
<blockquote>
</blockquote>
<blockquote>
<p><strong>אוֹיָה!</strong></p>
<p><strong>הִנֵּה פּה קֶבֶר,</strong></p>
<p><strong>בּוֹ טָמוּן לִי כָל-שֶׂבֶר,</strong></p>
<p><strong>יִשְׁעִי, מָעוֹז חַיַּי,</strong></p>
<p><strong>יוֹנָתִי, תַּמָּתִי.</strong></p>
<p><strong>הָהּ! תּוֹחַלְתִּי אָבָדָה.</strong></p>
<p><strong>יוֹם מֵאִתִּי נִפְרָדָה,</strong></p>
<p><strong>אָקִים לִבְרִית עוֹלָם,</strong></p>
<p><strong>לֹא אֶשְׁכַּח רַעְיָתִי.</strong></p>
</blockquote>
<blockquote>
<p><strong>מָוֶת אַכְזָר קָטָפְתָּ</strong></p>
<p><strong>אֶת יוֹנָתִי, טָרָפְתָּ</strong></p>
<p><strong>חֶשְׁקִי, מַחְמַד עֵינַי,</strong></p>
<p><strong>סַלְעִי וּמְצוּדָתִי.</strong></p>
</blockquote>
<blockquote>
<p><strong>דֶּרֶךְ עָצְבִּי אֶשְׁמֹרָה,</strong></p>
<p><strong>עֵת יָפָתִי אֶזְכֹּרָה,</strong></p>
<p><strong>אָקִים לִבְרִית עוֹלָם</strong></p>
<p><strong>לֹא אֶשְׁכַּח רַעְיָתִי.</strong></p>
</blockquote>
<blockquote>
<p><strong>בִּלְתֵּךְ אֵין לִי עוֹד נָחֲת.</strong></p>
<p><strong>אָבֵל אֵרֵד לַשָׁחַת;</strong></p>
<p><strong>לָךְ כָּל-רַעְיוֹן לִבִּי,</strong></p>
<p><strong>אֶשְׁמֹר עַד יוֹם מוֹתִי.</strong></p>
<p><strong>יָפְיֵךְ בִּלְבָבִי נֶגַע,</strong></p>
<p><strong>צַלְמֵךְ נֶגְדִי כָל רֶגַע,</strong></p>
<p><strong>אָקִים לִבְרִית עוֹלָם</strong></p>
<p><strong>לֹא אֶשְׁכַּח רַעְיָתִי.</strong></p>
</blockquote>
<blockquote>
<p><strong>שׁוֹטֵט בִּישִׁימוֹן דֶּרֶךְ,</strong></p>
<p><strong>אַט אַט מִכִּשְׁלוֹן בֶּרֶךְ;</strong></p>
<p><strong>אֶל כָּל-עֵץ וּלְכָל-צוּר</strong></p>
</blockquote>
<blockquote>
<p><strong>אֶשְׁאַל: אֵי יָפָתִי?</strong></p>
</blockquote>
<blockquote>
<p><strong>מִבֵּין סִבְכֵי הַיָּעֲר</strong></p>
<p><strong>מִבֵּין סוּפָה וְסָעֲר,</strong></p>
<p><strong>אָקִים לִבְרִית עוֹלָם</strong></p>
<p><strong>לֹא אֶשְׁכַּח רַעְיָתִי,</strong></p>
</blockquote>
<blockquote>
<p><strong>רַגְלִי רֶגֶל מוּעֶדֶת,</strong></p>
<p><strong>דַּעְתִּי דַעַת אֹבֶדֶת;</strong></p>
<p><strong>כַּנַחַל עַל אַרְצִי</strong></p>
<p><strong>אוֹרִיד אֶת-דִמְעָתִי.</strong></p>
</blockquote>
<blockquote>
<p><strong>גַּם כִּי אָנוּד, אָנוּעַ,</strong></p>
<p><strong>גֹּלֶה, נִדָֹּח, נָגוּעַ.</strong></p>
<p><strong>אָקִים לִבְרִית עוֹלָם</strong></p>
<p><strong>לֹא אֶשְׁכַּח רַעְיָתִי.</strong></p>
</blockquote>
<blockquote>
<p><strong>לָמֶה בִכְיִי תֶּהְדֹפִי,</strong></p>
<p><strong>אִם לִי אַתְּ אוֹצַר יֹפִי;</strong></p>
<p><strong>פִּקְחִי עֵינֵךְ וּרְאִי</strong></p>
<p><strong>הַעוֹד בִּי נִשְׁמָתִי.</strong></p>
<p><strong>יָּה! הָסֵר מֶנִי עֶצֶב,</strong></p>
<p><strong>וִיהִי יוֹם זֶה יוֹם קֶצֶב,</strong></p>
<p><strong>אָקִים לִבְרִית עוֹלָם</strong></p>
<p><strong>לֹא אֶשְׁכַּח רַעְיָתִי.</strong></p>
</blockquote>
<blockquote>
<p><strong>הָהּ! אֶל קִבְרֶךְ חֵלֵכָה,</strong></p>
<p><strong>יוֹם יוֹם סָבִיב אֵלֵכָה,</strong></p>
<p><strong>שֹאֵף מָתַי יָבֹא</strong></p>
<p><strong>מוֹעֵד לִפְקֻדָּתִי.</strong></p>
<p><strong>דוֹּדֵךְ קֹדֵר וּשְׁחוֹחַ,</strong></p>
<p><strong>יָשׁוּב אָז אַמִּיץ כּוֹחַ;</strong></p>
<p><strong>תִּרְאִי – אָז אָז תִּרְאִי</strong></p>
<p><strong>הַאֶשְׁכַּח רַעְיָתִי.</strong></p>
</blockquote>
<blockquote>
<p><strong>חוּשָׁה שֹׁכֵן בַּשָׁחַק,</strong></p>
<p><strong>לָתֵת גֵּוִי לַשְׁחֲק;</strong></p>
<p><strong>מַהֵר אֶת-קֵץ יָמַי,</strong></p>
<p><strong>כִּי בוֹ נֶחָמָתִי.</strong></p>
<p><strong>כִּי אָז נֶצַח אוֹחִילָה.</strong></p>
<p><strong>עִם תַּמָתִי אָגִילָה;</strong></p>
<p><strong>אוּלָם – אָז תִּרְאִי</strong></p>
<p><strong>הַאֶשְׁכַּח רַעְיָתִי.</strong></p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/37088">https://benyehuda.org/read/37088</a></div></body>