<h1>[אַהֲבָה!]</h1>
דוד הופשטיין
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אַהֲבָה!</p>
<p>אַךְ לְעִתִּים רְחוֹקוֹת הֵעָלִי מֵאָהֳלִי.</p>
</blockquote>
<blockquote>
<p>יָדַעְתִּי:</p>
<p>אַתְּ לֹא תַחֲרִיבִי עוֹלָמוֹת,</p>
<p>אוּלָם</p>
<p>חֲדָשִׁים תִּבְנִי, תְּגַלִּי.</p>
</blockquote>
<p>*</p>
<blockquote>
<p>לְהִמָּצֵא יוֹם תָּמִים</p>
<p>בִּרְשׁוּת דְּרָכָיִם,</p>
<p>יוֹם תָּמִים –</p>
<p>וּמוּלְךָ רַק רוּחַ</p>
<p>וּבֵין דֶּרֶךְ וְאֵין דֶּרֶךְ: תְּעָלָה אַךְ צָרָה</p>
</blockquote>
<blockquote>
<p>וְרַק רִיסֵי־נֹעַר בֵּין זֹהַר־שֶׁמֶשׁ וָעָיִן:</p>
</blockquote>
<blockquote>
<p>יָפָה מִזֶּה</p>
<p>עֲלֵי אֶרֶץ אָיִן.</p>
</blockquote>
<p>*</p>
<blockquote>
<p>דַּקִּיק, שָׁקוּף הַחַיִץ</p>
<p>בֵּין הָאָבִיב</p>
<p>וּבֵין הַקַּיִץ.</p>
</blockquote>
<blockquote>
<p>עֲמֹד־נָא עַל הַסַּף</p>
<p>וּשְׁמַע־נָא רֶגַע:</p>
<p>עוֹד חַף כָּל נִיב,</p>
<p>עוֹד בַּר כָּל הֶגֶה…</p>
</blockquote>
<blockquote>
<p>הַשְׁקֵט!</p>
<p>לְכָל צְלִיל</p>
<p>הֱיֵה־נָא עֵד…</p>
<p>וּמַה לְּךָ לַחְקֹר,</p>
<p>אֵיפֹה אַתָּה עוֹמֵד,</p>
<p>וּלְאָן מוֹבִיל</p>
<p>הַשְּׁבִיל?</p>
</blockquote>
<blockquote>
<p>וּמַה לְּךָ לַחְקֹר</p>
<p>אֵיזוֹהִי הַשָּׁנָה:</p>
<p>וְהַמִּסְפָּר לָמָּה?</p>
</blockquote>
<blockquote>
<p>הַשְׁקֵט וּשְׁמַע!</p>
<p>לְכָל צְלִיל,</p>
<p>לְכָל נִיד</p>
<p>הֱיֵה־נָא עֵד:</p>
</blockquote>
<blockquote>
<p>אַתָּה תָמִיד הַשְּׁבִיל</p>
<p>אַתָּה תָמִיד הָעֵת…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34972">https://benyehuda.org/read/34972</a></div></body>