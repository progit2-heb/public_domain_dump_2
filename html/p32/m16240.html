<h1>שלום!</h1>
איתמר בן־אב"י
<body align="right" dir="rtl"><div align="right" dir="rtl"><!DOCTYPE html>
<body>
<h2>I</h2>
<p>עיני־חלום, עיני־מרחק עיניך היום:</p>
<p>הגידי, – על מה חלמת?</p>
<p>ועד אן דאית?</p>
<p>שפתי־הדם, שפתי־האש שפתיך היום:</p>
<p>הגידי, – את מי נשקת?</p>
<p>לב מי שרפת?</p>
<p>וחורון היגון כי יורד על מצחך:</p>
<p>על מי כעסת?</p>
<p>ודמעה כבדה כי תרטיב את לחיך:</p>
<p>על מי בכית?</p>
<h2>II</h2>
<p>לא, לא עלי חלמת,</p>
<p>לא, לא עדַי דאית</p>
<p>ואותי – לא נשקת.</p>
<p>לא, לא עלי בכית, –</p>
<p>אם גם רק עלי כעסת,</p>
<p>אם גם רק לבי שרפת.</p>
<h2>III</h2>
<p>עיני־יאוש, עיני־שגעון, עינַי היום:</p>
<p>הידעת, – שאותך אהבתי?</p>
<p>שממך נואשתי?</p>
<p>שפתי־הקרח, שפתי־הקבר שפתי היום:</p>
<p>התאמיני, – שדמי נשפכו?</p>
<p>שחיי נכזבו?</p>
<p>וחורון המות כי ילבין את מצחי:</p>
<p>העליך אכעס?</p>
<p>ודמעה חרדה כי תרעיד את לחיי:</p>
<p>האועיל אם אבכה?</p>
<p>שלום הוי! לנצח, יפתי…</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16240">https://benyehuda.org/read/16240</a></div></body>