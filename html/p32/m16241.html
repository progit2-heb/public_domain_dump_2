<h1>אקדחי</h1>
איתמר בן־אב"י
<body align="right" dir="rtl"><div align="right" dir="rtl"><!DOCTYPE html>
<body>
<p>על השלחן הוא מונח,</p>
<p>על השלחן הוא שוכב</p>
<p>וממתין לפקודתי.</p>
<p>הוא מפהק ונוצץ,</p>
<p>הוא מאריך לשונו</p>
<p>ותוהה לקראתי.</p>
<p>כי מאז אהבתיה ואני כָאוב</p>
<p>לא יזוז האקדח ממולי.</p>
<p>בין ספרי רוחי, על שלחני האהוב</p>
<p>נושם הוא המות כבר לי.</p>
<p>הוא שוכב ונרדם,</p>
<p>הוא חולם חלומו</p>
<p>ופוער את פיו.</p>
<p>הוא אומר לי: מתי?</p>
<p>מתי תקראני</p>
<p>אותך להחריב?</p>
<p>כי מאז השיבתני נערתי ריקם</p>
<p>לא אחדל מהביט לפנַי.</p>
<p>וחושב מחשבות, ומיד אני קם</p>
<p>לקחתו ולהקליעו אל עינַי.</p>
<p>הוא נוצץ וקוסם,</p>
<p>הוא מזהיר ושורף</p>
<p>ודובר האמת:</p>
<p>"אל תירא, ידידי,</p>
<p>ובין־רגע אחד</p>
<p>אתה יורה ומת!"</p>
<p>כי מאז אני גלמוד ויושב כגולָם</p>
<p>וריק גם מאהבה –</p>
<p>חדל מאור היום, חדל העולם</p>
<p>והחיים התנפצו לרבבה.</p>
<p>הוא זז ממקומו,</p>
<p>הוא נקרב אז אלי</p>
<p>ואני אוחזו.</p>
<p>ופותחו אז אני,</p>
<p>ומוצא בו כדור</p>
<p>ולרקתי סועדו.</p>
<p>כי נמאס לי: הכל, אפילו יפתי</p>
<p>אשר בחרה כך לחיות בלעדַי.</p>
<p>הטי־נא אזנך, הוי את, ילדתי,</p>
<p>עוד רגע רק – ותבכי לבלי־די…</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16241">https://benyehuda.org/read/16241</a></div></body>