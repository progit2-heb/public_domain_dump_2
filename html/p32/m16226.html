<h1>המדוע</h1>
איתמר בן־אב"י
<body align="right" dir="rtl"><div align="right" dir="rtl"><!DOCTYPE html>
<body>
<p>שאלתיני, אלתי, מדוע,</p>
<p>שאלתיני מדוע אהבתיך,</p>
<p>מדוע רק אותך מדוע</p>
<p>ולא גם אחרות מסביבך?</p>
<p>השיביני: מדוע לך עינים,</p>
<p>שתי עינים כה גדולות ושחורות,</p>
<p>ועל ראשך המזרחי מדוע</p>
<p>שערותיך כגלים מתפזרות?</p>
<p>אמריניני: מֵאַן לך שפתַים</p>
<p>המתחרות באדם הדם?</p>
<p>ולמה מצחוק שפתותיך</p>
<p>ינוצח וילָכד האדם?</p>
<p>צוארך על עדנת־כתפַיך</p>
<p>מדוע כה רם הוא ודק,</p>
<p>מדוע ילבין מפנינַיך,</p>
<p>או משלג על הר החרמון?</p>
<p>ולחזך שתי שדיך למה</p>
<p>מלאות וחטובות הן כל־כך?</p>
<p>ושמלתך, שמעי־נא, שמה</p>
<p>מה מרשרשת היא כה בלכתך?</p>
<p>*</p>
<p>הידעת כעת הוי! מדוע</p>
<p>מדוע אהבתיכי אהב?</p>
<p>התביני, עכשיו, את מדוע</p>
<p>בל השגחתי לאחרות שברוב?</p>
<p>לו להן היו העינים</p>
<p>שיש לך, יפתי, יש,</p>
<p>לו דברו גם הן בַשפתים</p>
<p>דברי להב ודם ואש.</p>
<p>לו נסו בנחשי־שערות</p>
<p>לשגעני ולעקדני עקד,</p>
<p>לו אֻמנו לרשרש השמלות</p>
<p>ובצחוק את לבי גם ללכד</p>
<p>כי אז – האמיני־נא את,</p>
<p>האמיני באמרי לך זאת,</p>
<p>כי אז אהבתין אז אולי –</p>
<p>אהבתין גם ממך לא פחות.</p>
<p>כי אז שאלוני אף הן,</p>
<p>כמוך, ילדתי התמימה,</p>
<p>כי אז שאלוני בחן</p>
<p>מדוע אהבתין רק אותן?</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16226">https://benyehuda.org/read/16226</a></div></body>