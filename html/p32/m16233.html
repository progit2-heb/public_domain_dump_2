<h1>מלחמת השנים</h1>
איתמר בן־אב"י
<body align="right" dir="rtl"><div align="right" dir="rtl"><!DOCTYPE html>
<body>
<p>הוא</p>
<p>שלום יפתי, היום את שלי,</p>
<p>היום – אם ארצה אקחך.</p>
<p>אל תנסי מפני את לנוס:</p>
<p>“כל הדרכים סתומים לרוחך!”</p>
<p>היא</p>
<p>– לשוא, הוי! גאה, לשוא תתפאר</p>
<p>כי שֶלכַני היום ותקח:</p>
<p>אני כצפור אכניף ואמהר</p>
<p>לעופף מפניך רחוק.</p>
<p>הוא</p>
<p>"אם את כצפור תכניפי כנפַים</p>
<p>ותעופי לִמרומים רחוקים –</p>
<p>אני אז הנשר בגדולות צפרנים:</p>
<p>תפשתיך ולא הנחתיך."</p>
<p>היא</p>
<p>– אם אתה הנשר בצפרניו עבותות</p>
<p>ולתפשני תשתדל אתה:</p>
<p>אני כציד אתקשת בקשתות</p>
<p>וחצי יפלחוך מיד!</p>
<p>הוא</p>
<p>"אם אַת כציד בקשתות תתקשתי</p>
<p>וחץ לקראתי תשַלְחי</p>
<p>אני – עננים נפוחים לשפָתִי</p>
<p>וחיש ישרפֵך חשמלי."</p>
<p>היא</p>
<p>– אם אתה עננים נפוחים לשפתך</p>
<p>וחשמלך אם ירצני לשרף:</p>
<p>אני הרוח וארדוף אז אותך</p>
<p>עד תרעד ותהיה כך לאד.</p>
<p>הוא</p>
<p>"אם תהיי את הרוח ואת תרדפיני</p>
<p>ולאדים אז אותי תהפכי:</p>
<p>אני אז הים הגדול, ותראיני –</p>
<p>איך אותֵך אז אספג לתוכי."</p>
<p>היא</p>
<p>– אם אתה הים הגדול, הנורא</p>
<p>ואותי אם תְנס כך לספג:</p>
<p>אני השמש בלשונות־תבערה</p>
<p>וברגע אחד הוי תיבש!</p>
<p>הוא</p>
<p>"אם את השמש בקרניו בוערים</p>
<p>וליַבש אותי אם הרהבת:</p>
<p>אני אלהים במרומי ההרים</p>
<p>אחריבֵך עד יסוד יסודך.</p>
<p>היא</p>
<p>אם אתה אלהים בהרים הרמים</p>
<p>ושמשי אם תרצה להחריב;</p>
<p>אני אלילה, אלילת־קדומים</p>
<p>תאהבני – ואויה אז לך!…</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16233">https://benyehuda.org/read/16233</a></div></body>