<h1>הפרפר</h1>
איתמר בן־אב"י
<body align="right" dir="rtl"><div align="right" dir="rtl"><!DOCTYPE html>
<body>
<p>…ובישבי כה עגום, כה שחור וזועף</p>
<p>על דשא העשב בגן,</p>
<p>ובחשבי מחשבות של יאוש ואבדן</p>
<p>חרף האויר החם, הלבן, –</p>
<p>בא פרפר וינוח על רגלי האחת,</p>
<p>ויניף את כנפיו הלבנות,</p>
<p>וקרניו, על ראשו, שִחֲקו בבינה</p>
<p>ופיו לי הגה אז סודות.</p>
<p>ולאט כך הנחתי את ידי עליו,</p>
<p>ואתפס את היצור הקטן;</p>
<p>הקרבתיו לשפתי ובִנְשיקה הרעדתיו</p>
<p>ותכם אַבְקָתו את פנַי.</p>
<p>בגני רחצה שמש ובעשב החדש</p>
<p>רבבות חיים התרקמו,</p>
<p>ועם צלצול הפעמון, ממרחק־השעון</p>
<p>רגשותי גם הם צלצְלו…</p>
<p>"שמע פרפר: התדע מהי אהבה,</p>
<p>מה היא נפש אמולה כנפשי?</p>
<p>התדע מה לאמר, שהלב מתפלץ</p>
<p>ושאין כל מַרפא לשִבְרו?</p>
<p>האח, פרפרי! לא ידעת כלום,</p>
<p>כי רק לעוף אתה מבין,</p>
<p>לעוף ולחיות יום אחד, יום־אביב</p>
<p>ולמות מבלי כל יגון;</p>
<p>לכן, כל־עוד אִתְך נשמתך הקלה,</p>
<p>וכנפיך לרצונך יציתו,</p>
<p>כל עוד מפרחים לפרחים תנסר</p>
<p>והאויר אל־על ירימך –</p>
<p>לך־נא העירה, אל מקום ילדתי,</p>
<p>אל יפתי הרעה,</p>
<p>ואם פגשת בדרך בית רם ונשא,</p>
<p>וידעת, כי זהו ביתה.</p>
<p>החלון משקיף תמיד אל פרדס והרים,</p>
<p>ואליו היא יושבת.</p>
<p>על ראשה תלתלים, בעיניה להבות</p>
<p>והיא תופרת וחולמת.</p>
<p>חדור לחדרה, וסוב־נא אותה</p>
<p>ופרפר על ברכיה;</p>
<p>התיצב על ראשה, ואחר על ערפה</p>
<p>ולסוף – בין שדיה.</p>
<p>ושמע שם הלב, איך הולם ודופק</p>
<p>לאחר שהיא אוהבת,</p>
<p>והתרומם לאזנה, ולאט לה לאט</p>
<p>כי אותי היא מוכרחת.</p>
<p>כי גלמוד אני, ואמלל, ולא יודע מה</p>
<p>ונודד בעולם,</p>
<p>כי הולך אני למות, וזכרונה בלבי</p>
<p>וכי לא טוב היא עושה.</p>
<p>כי נכון אני לשוב, אם תרצה ותפקד,</p>
<p>לשוב ולכרע לרגליה,</p>
<p>ולבקש סליחתה עבור עונה כנגדי,</p>
<p>כי השתגעתי אחריה…"</p>
<p>*</p>
<p>כך דברתי אליו, ומבין האצבעות</p>
<p>את פרפרי אז שחררתי.</p>
<p>ויפרפר הרשע עם אבק־כנפיו</p>
<p>הוי, לאן? – בל ידעתי.</p>
<p>אם מצא שליחי את מעון־אהבתי?</p>
<p>אם גלה יסורַי באזניה?</p>
<p>כי מאז שחררתיו עוד לא שב פרפרי,</p>
<p>כי עודני ערירי בלעדיה…</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16232">https://benyehuda.org/read/16232</a></div></body>