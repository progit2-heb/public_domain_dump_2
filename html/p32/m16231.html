<h1>לפעמים</h1>
איתמר בן־אב"י
<body align="right" dir="rtl"><div align="right" dir="rtl"><!DOCTYPE html>
<body>
<h3>I</h3>
<p>לפעמים תזרח השמש משמים בהירים</p>
<p>או תבקיע היקומה מתוך עננים:</p>
<p>כל השדות עוטים אז אור,</p>
<p>רוב ההרים לובשים צללים</p>
<p>והטבע צוחקה.</p>
<p>לפעמים ירעם הרעם והברק יבריק,</p>
<p>ומשחור הרקיע יֵרדו גשמים:</p>
<p>עגומים אז השדות במימיהם,</p>
<p>שוממים אז ההרים בערפלם</p>
<p>והטבע בוכיה.</p>
<h2>II</h2>
<p>לפעמים יעבר קו־שמש תוך לבבי</p>
<p>ועיני נערה תציתוני לפידות:</p>
<p>החיים יפים אז לפני,</p>
<p>וחלומַי עפים אז לשַמי</p>
<p>ואנכי צוחק…</p>
<p>לפעמים יִרחף המות על ראשי</p>
<p>ומכתב פתאמי יבשרני “נגמר”:</p>
<p>ארורים אז החיים בעורקי,</p>
<p>שחורים אז חלומַי בעיני</p>
<p>ואנכי בוכה.</p>
<h3>III</h3>
<p>צחקנות ובכינות – היא הבריה,</p>
<p>פעמים הראשונה, פעמים האחרונה</p>
<p>והיוצר ימשל בהן.</p>
<p>בכינות וצחקנות – גם החיים</p>
<p>על פי רוב הראשונה, לפעמים האחרונה</p>
<p>והאדם משחק להן.</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16231">https://benyehuda.org/read/16231</a></div></body>