<h1>פּוֹרֵחַ עוֹרֵב</h1>
חיים לֶנסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>פּוֹרֵחַ עוֹרֵב לְרוּחַ הָעֶרֶב,</p>
</blockquote>
<blockquote>
<p>עָג חוּג שְׁחוֹר לְרֹאשִׁי וּבְקִרְקוּר מְקַרְקֵר:</p>
</blockquote>
<blockquote>
<p>גֵּר! גֵּר! גֵּר!</p>
<p>– עוֹף שָׁחוֹר, יִשָּׁקְךָ חַרְטוֹם עַיִט בָּעֹרֶף!</p>
</blockquote>
<blockquote>
<p>מַלְבִּין עוֹד בֵּיתִי מֵאֲחוֹרֵי הַגָּדֵר,</p>
</blockquote>
<blockquote>
<p>עַל שִׁפּוּעַ גַּגּוֹ אֵין לְךָ דְּרִיסַת רֶגֶל.</p>
<p>צוֹרֵחַ עוֹרֵב: יִמָּכֵר!</p>
<p>עַפְרָא לְפוּמָךְ, הַבַּדַּאי, דֹּם לְרֶגַע!</p>
</blockquote>
<blockquote>
<p>יֵשׁ לִי גַּן וּבַגָּן כָּל אִילָן לִי חָבֵר.</p>
</blockquote>
<blockquote>
<p>לֹא קֵן לִכְמוֹתְךָ בּוֹ, לֹא חֵלֶק…</p>
<p>צוֹוֵחַ הָעוֹרֵב: יֵעָקֵר!</p>
<p>– עוֹף טָמֵא, יֵשׁ יַלְדָּה, לֶחְיָהּ וֶרֶד וָשֶׁלֶג,</p>
</blockquote>
<blockquote>
<p>שְׁחוֹרִים תַּלְתַּלֶּיהָ מִלַּיְלָה סוֹעֵר,</p>
</blockquote>
<blockquote>
<p>רַק לִי בְּרַק עֵינָהּ, רַק לִי דִּמְעוֹתֶיהָ…</p>
<p>גּוֹנֵחַ הָעוֹרֵב: לְאַחֵר!</p>
<p>כֹּה חָג הָעוֹרֵב לְרוּחַ הָעֶרֶב,</p>
</blockquote>
<blockquote>
<p>עָג חוּג שָׁחוֹר לְרֹאשִׁי וּבְקִרְקוּר מְקַרְקֵר</p>
</blockquote>
<blockquote>
<p>וְאֶת פּוּמוֹ אֵינוֹ סוֹגֵר, אֵינוֹ סוֹגֵר.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/20606">https://benyehuda.org/read/20606</a></div></body>