<h1>לְזֵכֶר חנ"ב</h1>
חיים לֶנסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לוּ יְלֵל רוּחַ סְתָו, לוּ אִוְשַׁת הַשַּׁלֶּכֶת,</p>
</blockquote>
<blockquote>
<p>שִׁיר פְּרִידָה שֶׁל עוֹפוֹת הַנְּדוֹד לְאֵין־גְּבוּל…</p>
</blockquote>
<blockquote>
<p>עֵץ שַׂגִּיא, הֵן יָרֹק שִׂגְשֵׂג רַעַשׁ עָלֶיךָ,</p>
</blockquote>
<blockquote>
<p>אֵיךְ נָפַלְתָּ עַל סִפּוֹ הֶחָלוּד שֶׁל אֱלוּל!</p>
<p>צִפֳּרִים יָנְקוּ שִׁיר מֵאַלְפֵי שָׁרָשֶׁיךָ</p>
</blockquote>
<blockquote>
<p>כְּנֵרוֹת מִפְּתִילוֹת אֶת אוֹרָם.</p>
</blockquote>
<blockquote>
<p>בִּמְרוֹמֵי אֲמִירְךָ מִגְּרוֹנָן שָׁר הַשַּׁחַר</p>
</blockquote>
<blockquote>
<p>אֶת הִימְנוֹן קַבָּלַת פְּנֵי שִׁמְשׁוֹ שֶׁל עוֹלָם.</p>
<p>יוֹם עֶבְרָה! לֹא מֵעֶצֶם אֵידְךָ, אַף כִּי מַטָּה</p>
</blockquote>
<blockquote>
<p>שַׁח הַלֵּב מִסַּפְסַל הַ“שִּׁבְעָה” –</p>
</blockquote>
<blockquote>
<p>אַלְלַי מִצְּרִיחַת הָעוֹרְבִים: “לֹא גָבַהְתָּ”,</p>
</blockquote>
<blockquote>
<p>אַלְלַי מִנְּהִימַת הַיּוֹנִים: “גָּוָע”.</p>
<p>אַךְ בִּמְרוֹם שְׁמֵי עוֹלָם חוּג מְעוּף חוּגוֹתֶיךָ</p>
</blockquote>
<blockquote>
<p>רַן לִקְרַאת הֶעָתִיד לָבוֹא,</p>
</blockquote>
<blockquote>
<p>אֲשֶׁר אֶל אוֹרוֹ נִמְשְׁכוּ עֲנָפֶיךָ</p>
</blockquote>
<blockquote>
<p>כִּזְרוֹעוֹת הַנָּבִיא מֵהַר נְבוֹ.</p>
<p>(לְזֵכֶר חנ"ב):</p>
</blockquote>
<blockquote>
<p>אַלְלַי מִצְרִיחַת הָעוֹרְבִים: “לֹא גָבַהְתָּ”,</p>
</blockquote>
<blockquote>
<p>אַלְלַי מִנְהִימַת הַיּוֹנִים: “גָוָע”.</p>
</blockquote>
<p>רמז לשני “המספידים” של ח.נ. ביאליק בין הקומוניסטים היהודיים
בברית־המועצות. ה“עורבים” פסלו לגמרי את כשרונו כמשורר; ה“יונים” הודו בו
בקושי, אולם הוסיפו, כי כמשורר “גווע” זמן רב לפני מותו, שכן היה דברו של
“העולם שאבד עליו כלח”.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/20666">https://benyehuda.org/read/20666</a></div></body>