<h1>בִּצְפוֹנוֹ שֶׁל עוֹלָם</h1>
חיים לֶנסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בִּצְפוֹנוֹ שֶׁל עוֹלָם שָׁם לֵילֵי הַיְּעָרוֹת</p>
</blockquote>
<blockquote>
<p>מְסֻמְּרֵי סִכֵּי אֹרֶן וְאוֹר מַזָּרוֹת,</p>
<p>שָׁם תּוֹעִים עַל קַרְקַע טוֹבְעָנִית אוֹרוֹת תֹּהוּ,</p>
</blockquote>
<blockquote>
<p>שָׁמָּה בֹּקֶר נוֹלָד מְחֻתַּל אֵדֵי בֹהוּ,</p>
<p>לְמָקוֹם זֶה שָׁמֵם, לֹא אֵם, לֹא עָמִית –</p>
</blockquote>
<blockquote>
<p>אֱמוּנֵךְ הֵבֵאת לִי אַתְּ, לְשׁוֹנִי הַדְּרוֹמִית!</p>
<p>מִנִּבְכֵי הַזְּמַנִּים בְּכָל נוֹי נְעוּרַיִךְ,</p>
</blockquote>
<blockquote>
<p>מְקֻטֶּרֶת אֵדֵי נִצָּנִים צְנוּעֵי רֵיחַ</p>
<p>לִי נִגְלֵית. הַצָּפוֹן בָּךְ הִכִּיר בַּת־אָחִיו,</p>
</blockquote>
<blockquote>
<p>הוּא חִבְּקֵךְ וּבְקַרְחוֹ לֹא דָּקַר, לֹא הִכְאִיב.</p>
<p>וּבְגָרְשׁוֹ עוֹפוֹתָיו מֵאִילָן וּמִשִּׂיחַ –</p>
</blockquote>
<blockquote>
<p>אֶת זְמִירַיִךְ מִקֶּרֶב לִבִּי לֹא הִסִּיעַ.</p>
<p>צְלִילֵיהֶם הַצְּלוּלִים עַלִּיזֵי מְשׁוּבָה</p>
</blockquote>
<blockquote>
<p>מִצְטָרְפִים לִמְחוֹלָם שֶׁל שַׁלְגֵי סוּפָה.</p>
<p>הֵם רַנִּים בִּמְצוּלוֹת לֶקְטִיקָה מִתְקָרֶבֶת,</p>
</blockquote>
<blockquote>
<p>מְרִיעִים בְּשׁוֹפָר מִתְרַחֵק שֶׁל רַכֶּבֶת,</p>
<p>וּמְגַשְׁרִים תְּהוֹמוֹת, סוֹלְלִים דֶּרֶךְ כְּבוּשָׁה</p>
</blockquote>
<blockquote>
<p>בֵּין יָגוֹן וְשִׁמְחָה, בֵּין פְּרִידָה וּפְגִישָׁה.</p>
</blockquote>
<p>סיביר 1936</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/20576">https://benyehuda.org/read/20576</a></div></body>