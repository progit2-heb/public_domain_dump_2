<h1>הַחֲלוֹם (ו)</h1>
אברהם בר גוטלובר
<body align="right" dir="rtl"><div align="right" dir="rtl"><!DOCTYPE html>
<body>
<p><a class="footnote" href="#fn:1" id="fnref:1" title="see footnote"><sup>1</sup></a></p>
<blockquote>
<p>חֲלוֹם חָלַמְתִּי פַּעַם</p>
<p>כִּי לִי חֲזִיז וָרַעַם.</p>
<p>יָדִי כֹּל יְכוֹלָה</p>
<p>לַעֲשׂוֹת קְטַנָה אוֹ גְדוֹלָה.</p>
</blockquote>
<blockquote>
<p>?כָל הָעָם רוֹאִים</p>
<p>אֹתִי, עַל כִּסֵּא אֱלֹהִים.</p>
<p>אָמַרְתִּי אֲנִי בִּלְבָבִי</p>
<p>אָז בִּמְרוֹם מוֹשָׁבִי:</p>
<p>אֶפְנֶה נָא אֶל בְּנֵי הָאָדָם,</p>
<p>כִּי יִפְתְּחוּ אֶת יָדָם,</p>
<p>אֶתֵּן לְאִישׁ כִּרְצוֹנוֹ,</p>
<p>וְחָדַל כָּל יְגוֹנוֹ.</p>
<p>פָּתַחְתִּי חַלוֹנֵי רָקִיעַ,</p>
<p>וּבְקוֹל גָּדוֹל אָרִיעַ:</p>
<p>בּוֹאוּ אֲנָשִׁים וְנָשִׁים!</p>
<p>וְכָל הָעָם נִגָּשִים.</p>
<p>עַל רַגְּלַי אָז עָמַדְתִּי,</p>
<p>וְאֶת־כֹּל לָהֶם הִגַדְתִּי:</p>
<p>כִּי בְיָדִי גוֹרָל וְחֶבֶל</p>
<p>כָּל מְתִי תֵבֵל;</p>
<p>וְכָל הָאָרֶץ לְפָנַי</p>
<p>לַעֲשׂוֹת כְּיַד אֲדֹנָי.</p>
<p>וְגַם אֶת חֲסָדַי זָכַרְתִּי</p>
<p>אֶת אֲשֶׁר בְּלִבִּי אָמַרְתִּי,</p>
<p>לָתֵת לְאִישׁ שְׁאֵלָתוֹ</p>
<p>בְּעוֹד עַל לְשׁוֹנוֹ מִלָתוֹ</p>
<p>וָאֶשְׁאַל לְאֶחָד רִאשׁוֹנָה:</p>
<p>בַּמֶה נַפְשְׁךָ נְכוֹנָה</p>
<p>כִּי יִגְדַּל כֹּחַ הַצְלָחָתֶךָ?</p>
<p>הַגֵּד, מַה בַּקָשָׁתֶךָ?</p>
<p>“לִחְיוֹת עַד בְּלִי־יָרֵחַ”</p>
<p>“אֱהִי כְּצִפֹּר פֹּרֵחַ”</p>
<p>עָנָנִי אַחֲרָיו הַשֵּׁנִי.</p>
<p>“בְּעֹשֶׁר וּנְכָסִים חָנֵּנִי”</p>
<p>כָּכָה הֵשִׁיב הַשְׁלִישִׁי.</p>
<p>וָאֶשְׁאַל לָרְבִיעִי וְלַחֲמִישִׁי:</p>
<p>"מֵאוֹיְבֵינוּ נָקָם קַחַת,</p>
<p>יֵרֶד פְּלֹנִי לַשַּׁחַת"</p>
<p>וְאַתָּה מַה־תִּבְחַר לְנַחֲלָה?</p>
<p>“לֹא תִשְלוֹט בִּי כָּל מַחֲלָה”</p>
<p>וְאַתָּה הָעֹמֵד שָׁמַּה?</p>
<p>"לֹא תְחַיֶה כָּל נְשָׁמָה</p>
<p>בִּלְעֲדֵי אִישׁ דָתִי"</p>
<p>"לֹא! כָּל עוֹד בִּי נִשְׁמָתִי!</p>
<p>בְּנֵי אֱמוּנָתִי יִוָתְרוּ בָּאָרֶץ,</p>
<p>וּבַנִשְׁאָרִים אַךְ תִּפְרֹץ פָּרֶץ"</p>
<p>וְאַתֶּם מַה־תַּחְפֹּצוּ?</p>
<p>“הַחֲכָמִים בָּאָרֶץ יִפְרֹצוּ”</p>
<p>"לֹא! תִּגְבַּר יַד הָאִוֶּלֶת,</p>
<p>תְהִי בַּכֹּל משֶׁלֶת." –</p>
<p>וְנָשִׁים יְפֵיפִיּוֹת פֹּרְשׂוֹת כַּפָּיִם:</p>
<p>"אָנָּא לָנֶצַח נָפִיץ קַרְנָיִם,</p>
<p>לְרַגְּלֵינוּ אֲנָשִׁים יִשְׁתַּחֲווּ אַפָּיִם</p>
<p>וּלְקוֹל פְּקוּדָתֵינוּ תִּצַלְנָה אָזְנָיִם."</p>
<p>וְאַתָּה, מַדּוּעַ פָּנֶיךָ כֹּה זֹעֲפִים?</p>
<p>"כִּי הֵמָּה אַךְ הֶבֶל כֻּלָּם שׁוֹאֲפִים.</p>
<p>לוּ לַעֲשׂוֹת כִּרְצוֹנִי אִוִּיתָ,</p>
<p>כִּי עַתָּה לְאָבִיב וְקַיִץ צִוִּיתָ</p>
<p>אַךְ הֵמָּה לָנֶצַח יִמְשְׁלוּ עֲלֵי חָלֶד."</p>
<p>“וְאָנֹכִי, עַד עוֹלָם אֱהִי אַךְ יָלֶד.”</p>
<p>"תְּנָה לִי רְכוּשׁ! צֹעֵק שָׁם הֵלֶךְ.</p>
<p>“וְאָנֹכִי אֱהִי מֶלֶךְ.”</p>
<p>“אַךְ לִי” אֶחָד בְּשִׁנָּיו חָרַק;</p>
<p>“מִי יִתֵּן בְּיָדִי רַעַם וּבָרָק!”</p>
<p>“תְּנָה לִי כְּנָפַיִם, אֶעֱבוֹר יַם כְּיַבֶּשֶׁת”</p>
<p>“וְלִי אֲדֹנִי – סְנַפִּיר וְקַשְׂקָשֶׂת.”</p>
<p>"וְעַל הִכִּסֵּא, אַךְ אַתָּה תֵשֵב לָנֶצַח?</p>
<p>עָנָה לִי אֶחָד וּבְעַצְמֹתָיו רֶצַח.</p>
<p>רַב לְךָ שֶׁבֶת עַל כִּסֵּא שְׁחָקִים!</p>
<p>אֶעֱלֶה אָנֹכִי וַאֲצַוֶה בְּרָקִים.</p>
<p>וְכָל חֶפְצֵי לְבָבִי אָז אֲמַלֵא</p>
<p>וְלָמָה לָךְ עַתָּה כָּל לִבִּי אֲגַלֶּה.</p>
<p>זֹאת שְׁאֵלָתִי, עֲשֵּׂה כִּדְבָרֶךָ,</p>
<p>רֵד מִשָּׁם, וּבָאתִי תַּחְתֶּךָ."</p>
<p>אָז עַל בְּנֵי־תְמוּתָּה מְאֹד חָרָה אַפִּי</p>
<p>וּלְהַכּוֹת אֶת־כֻּלָּם הֲרִימוֹתִי כַפִּי.</p>
<p>הָלְאָה! הָלְאָה! צָעַקְתִּי בַחֲרוֹנִי,</p>
<p>וָאֶשְׁלְחָה יָדִי לִסְגוֹר חַלוֹנִי:</p>
<p>הֶבֶל שְאַלְתֶּם, לֹא אַעַשׂ אַחַת מֵהֵנָהּ;</p>
<p>וְהָאָרֶץ תִּהְיֶה – כַּאֲשֶר הָיְתָה עַד הֵנָה.</p>
<p>חָלַמְתִּי, וָאִיקָץ, וְהִנֵה חֲלוֹם.</p>
<p>וָאָבִין כִּי כְמֹהֶם הָיִיתִ עַד הֲלוֹם.</p>
</blockquote>
<div class="footnotes">
<hr/>
<ol>
<li id="fn:1">
<p>השיר הזה יסודתו בלשון צרפת והוא משירי המשורר —–  [מלה לא הצלחתי לפענח. הערת פב"י.] ואני העתקתיו מלשון רוסיא. <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/40694">https://benyehuda.org/read/40694</a></div></body>