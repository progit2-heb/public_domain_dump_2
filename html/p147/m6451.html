<h1>יַחְדָו</h1>
יוסף זליגר
<body align="right" dir="rtl"><div align="right" dir="rtl"><!DOCTYPE html>
<body>
<p>(שיר משכיל)</p>
<blockquote>
<p>אַל-תִּטֶּה יָמִינָה וּשְׂמֹאלָה</p>
<p>פֶּן-תּוֹרִיד כִּשְׁרֹנְךָ שְׁאֹלָה;</p>
<p>אַל-תַּעַשׂ עֲבוֹדָתְךָ שְׂרוּעָה</p>
<p>פֶּן-תִּהְיֶה נִשְׁמָתְךָ קְרוּעָה!
אֶחֱזָה בָזֶה וּבָזֶה</p>
<p>בְּיָד וּבְלֵב וּבְפֶה;</p>
<p>שְׁקָל-נָא בַּד בְּבַד</p>
<p>וְהִשְׂתַּלֵּם בְּכָל-צַד!
עֵדוּת נֶאֱמָנָה קְנֵה-לָךְ</p>
<p>וְאַהֲבַת חֶסֶד תִּמָּצֵא-בָךְ;</p>
<p>הִתְהַלֵּךְ בְּתוֹרָה תְמִימָה</p>
<p>וְהִתְנַהֵג בְּחֵן וּבִנְעִימָה!
יִקֹּב הַדִּין אֶת-הָהָר</p>
<p>וְאַל-יִפְגַּע בִּכְבוֹד זָר;</p>
<p>הוֹכַח בִּדְבָרִים נִמְרָצִים</p>
<p>וּכְבֹש בַאֲמָרִים נִמְלָצִים!
עַמְּךָ אֱהַב בְּכָל-נֶפֶשׁ</p>
<p>וְגוֹיִם לֹא תְּאַפֵּר בְּרֶפֶשׁ;</p>
<p>בְּחֲכָמֵינוּ דְּבַק בְּכָל-לֵב</p>
<p>וְגַם-לְרַגְלֵי חַכְמֵיהֶם שֵׁב!
בִּינָה בִּנְפוּצוֹת יְהוּדָה</p>
<p>וּבְתֵבֵל וּמְלֹאָהּ כָּל-כְּבוּדָה;</p>
<p>לִשְׁלוֹם יִשְׂרָאֵל הִתְגַּעֲגֵעַ</p>
<p>וּבְטוּב הָעוֹלָם הִשְׁתַעֲשֵׁעַ!
יְרָא אֵל-עֵלְיוֹן וְנוֹרָא</p>
<p>וּמַלֵּא לִבְּךָ אוֹרָה;</p>
<p>בְּטַח-בּוֹ בְּבֹר וּבְתֹם</p>
<p>וְלֹא-תֶּחְדַּל לֶחְכַּם וְלָזֹם
מֹחֲךָ יִמָּלֵא חֲקִירָה</p>
<p>וְלִבְּךָ יִזְדַעֲזֵעַ בְּשִׁירָה;</p>
<p>בִּין וְהַשְׂכֵּל בְּקִפָּאוֹן</p>
<p>חוּש וְהַרְגֵּשׁ בְּשָׁאוֹן!
לַכֹּל הַטֵּה אָזְנָיִם</p>
<p>וְסָבִיב הַבֵּט בָּעֵינָיִם;</p>
<p>לִסְבָרַת אֲחֵרִים שְׁעֵה</p>
<p>וּבְשִׂכְלֵךָ אַתָּה רְאֵה.
לְמֹד מִתּוֹך הַנִּסָּיוֹן</p>
<p>וּשְׁפוֹט עַל-פִּי הַהִגָּיוֹן</p>
<p>בִּשְׁקִידָתְךָ קְנֵה-לָךְ דָּעַת.</p>
<p>וּבְבִינָתְךָ אַל-תְּהִי מִגְרָעַת!
שְׁמֹר סְגֻלּוֹת מוֹרָשָׁה</p>
<p>וְהַקְרֵב מִנְחָה חֲדָשָׁה;</p>
<p>הֱיֵה נִצָּב מִיָּמִים יָמִימָה</p>
<p>וּבְכָל-שָׁנָה צְעַד קָדִימָה!
שְׁאַל זְקֵנִים וְיַגִּידוּךָ,</p>
<p>קְרָא לַעֲלָמִים וְיוֹשִׁיעוּךָ;</p>
<p>בְּלֵב יְשִׁישִׁים תְּבוּנָה</p>
<p>וִידֵי צְעִירִים אֱמוּנָה!
שִׂים נָא לֵב אֶל-הַנְּשָׁמָה</p>
<p>וְאַל-תִּשְׁכַּח עֲמָדְךָ בָאֲדָמָה;</p>
<p>עֲשֵׂה לָרוּחַ כָּל-תַּפְקִידֶהָ</p>
<p>וּמַלֵּא לַגְּוִיָּה כָּל-צְרָכֶיָה!
אִם-תֶּאֱגֹד קֹדֶשׁ וָחֹל,</p>
<p>וְהָיִיתָ שָׁלֵם בַּכֹּל;</p>
<p>אָז תִּמָּנֶה בֵּין הַבְּרוּרִים,</p>
<p>בִּתְרוּמַת בְּחִירֵי הַיְצוּרִים!</p>
</blockquote>
<p>נדפס בשבועון “בת קול” גליון כ“ד, לבוב תרע”ג.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/6451">https://benyehuda.org/read/6451</a></div></body>