<h1>מַלְכוּת שַדַּי</h1>
יוסף זליגר
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>כָּל-הַטּוֹבִים אוֹתָךְ יְקַוּוּ</p>
<p>בְּכָל-לִבָּם לְתוֹרֵךְ יִתְאַוּוּ</p>
<p>זֶה-כַּמָּה אֶחֱרוּ פְעָמַיִךְ</p>
<p>וְרֶגַע לֹא-שְׁכַחוּךְ שֹׁאֲפָיִךְ!
אַךְ-אַתְּ תַּגִּיהִי אֲפֵלָתָם</p>
<p>וְתָשִׂימִי קֵץ לְתוּגָתָם;</p>
<p>מוּמֵי הַגְּוִיּוֹת תָּסִירִי</p>
<p>וּמַחֲלַת הַנְּפָשׁוֹת תַּעֲבִירִי!
עָרִיץ לֹא-יָעֵז לְמוּלֵךְ</p>
<p>וְשֹׁד לֹא-יִשָׁמַע בִּגְבוּלֵךְ</p>
<p>עָשׁוּק לֹא-יִבְכֶּה עַל-עשְׁקוֹ</p>
<p>וְשֹׁפֵט לֹא-יֶהְדַּר אֶת-נִשְׁקוֹ!
יֵעָלְמוּ שָׂרִים וְעָבָדִים,</p>
<p>יִכְלוּ עֲנָקִים וְגַמָּדִים;</p>
<p>יִנָּשְׂאוּ עֲמָקִים וּבְקָעוֹת,</p>
<p>יִשְׁפְּלוּ הָרִים וּגְבָעוֹת!
מַלְכֵּךְ לֹא-יִהְיֶה בֵּל,</p>
<p>כִּי-תְרִיחֵהוּ יִרְאַת אֵל;</p>
<p>רוּחַ חָכְמָה תְּפַעְמֵהוּ</p>
<p>וְאַהֲבַת יֹשֶׁר תַּנְחֵהוּ!
חֶסֶד וֶאֱמוּנָה דְּבָרוֹ,</p>
<p>כִּי-הַתּוֹרָה עֲנָק לְצַוָּארוֹ;</p>
<p>זָהָב וְצָבָא לֹא-יְרַבֶּה</p>
<p>וּפִשְׁתָּה כֵהָה לֹא-יְכַבֶּה!
אָדָם לָאָדָם לֹא-יִתְנַכֵּר,</p>
<p>בֵּין אֶזְרָח וָגֵר לֹא-יְבַקֵּר;</p>
<p>כָּל הַגְּבוּלִים וְהַחוֹמוֹת נֶהֱרָסוּ,</p>
<p>כָּל-הַמִּבְצָרִים וְהַקְּרִיּוֹת נִרְמָסוּ!
לֹא יִשְׁפְּטוּ-עוֹד חֶרֶב וָדָם</p>
<p>וְלֹא יִלָּחֵם-עוֹד עָם בָּעָם;</p>
<p>כָּל-הַגּוֹיִם שְׁקֵטִים וּשְׁלֵוִים</p>
<p>וְלִדְבַר אֲדֹנָי תְּאֵבִים!
לֹא-יִהְיֶה עוֹד נוֹשֶׁה צָר</p>
<p>וְנַחֲלַת-אִישׁ לֹא-יִירַשׁ זָר;</p>
<p>כִּי-בִּסְדָרַיִךְ שְׁמִטָּה וְיוֹבֵל</p>
<p>וְאָפֵס כָּל-נוֹגֵשׂ וְחוֹבֵל.
בְּכָל-הָאָרֶץ אוֹרֵך יוֹפִיעַ,</p>
<p>לְכָל-הָעַמִּים שָׁמְעֵךְ יַגִּיעַ;</p>
<p>כִּסְאוֹת עָרִיצֵיהֶם יְמַגֵּרוּ</p>
<p>וַעֲצַבֵּי יְדֵיהֶם יְשַׁבֵּרוּ!
עַל-דַּלְתוֹת יְרוּשָׁלַיִם יִשְׁקֹדוּ,</p>
<p>שְׁכֶם-אֶחָד אֶת-אֲדֹנָי יַעֲבֹדוּ;</p>
<p>בָּךְ יִלְמְדוּ תּוֹרַת-הַצֶּדֶק</p>
<p>לְבָעֵר גַּם-הֵם כָּל-חֶדֶק!
בַּכֹּל חָכְמָתֵךְ נִרְאָה</p>
<p>וּמָלְאָה תֵבֵל יִרְאָה;</p>
<p>בְּכָל-פִּנָּה מִשְׁפָּט וְתוֹרָה</p>
<p>בְּכָל-צַד אֱמוּנָה טְהוֹרָה!
הַצּוֹלֵעָה וְהַנִּדָּחָה תֵּאָסֵף,</p>
<p>כִּי-זְרוֹעַ הַקֹּדֶשׁ תֵּחָשֵׂף;</p>
<p>יֶחְדַּל מֵהָאָרֶץ אֶבְיוֹן,</p>
<p>כִּי-הַהַשְׁגָּחָה יָצְאָה מֵחֶבְיוֹן!
אַל-תִּסְתַּתְּרִי עוֹד תִּקְוָתֵנוּ,</p>
<p>אַל-תִּתְמַהְמְהִי עוֹד נֶחָמָתֵנוּ;</p>
<p>בֹאִי הוֹפִיעִי וַּדַּי,</p>
<p>קִרְבִי מַלְכוּת שַׁדַּי!</p>
</blockquote>
<p>נדפס בשבועון “בת קול” גליון ל' לבוב תרע"ג.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/8398">https://benyehuda.org/read/8398</a></div></body>