<h1>שׂוֹשׂ אָשִׂישׂ</h1>
יוסף זליגר
<body align="right" dir="rtl"><div align="right" dir="rtl"><!DOCTYPE html>
<body>
<p>(מזמור)</p>
<blockquote>
<p>שׂוֹשׂ אָשִׂישׂ בַּאֲדֹנָי,</p>
<p>יֹאמַר נָא יִשְׂרָאֵל;</p>
<p>יִרְאוּ וְיֵבשׁוּ מוֹנַי,</p>
<p>בְּנֵי אֱדוֹם וְיִשְׁמָעֵאל!
יִכְרְעוּ הֵם לַפְּסִילִים,</p>
<p>וְשִׂיחָם אוֹתָם יִשְׁמִיעוּ;</p>
<p>יִתְּנוּ נַפְשָׁם לָאֱלִילִים,</p>
<p>לֹא יוֹעִילוּ וְלֹא-יוֹשִׁיעוּ.
וְאָנֹכִי בֵּאלֹהַי אָגִיל,</p>
<p>מִשְׂגַבִּי וּמְפַלְּטִי לִי;</p>
<p>בִּישׁוּעָתוֹ אֲנִי רָגִיל,</p>
<p>שְׁכִינַת כְּבוֹדוֹ בִּי!
אֲחֵרִים יֵאָכלוּ בְּזִמָּה,</p>
<p>יִדְכּוּ וְיָשּׂחוּ בְּתַאֲוָה;</p>
<p>יְכֻסּוּ חֶרְפָּה וּכְלִמָּה</p>
<p>וּבְשָׂבְעָם יוֹסִיפוּ לְדַאֲבָה!
אַךְ-בִּי טָהֲרָה וּקְדֻשָּׁה,</p>
<p>בָּנַי סוּגִים בְּשׁוֹשַׁנִּים;</p>
<p>מוּסָר בְּאֹהָלַי יְרֻשָּׁה,</p>
<p>מִשְׁכְּנוֹתָי שְׁלֵוִים וְשַׁאֲנַנִּים!
הֵם בִּדְמֵיהֶם יִתְבּוֹסָסוּ,</p>
<p>בְּכָל-יָד דְרוּכָה קֶשֶׁת;</p>
<p>בְּחֶרֶב שְׁלוּפָה יִתְנוֹסָסוּ</p>
<p>לְכָל רֶגֶל פְּרוּשָׂה רֶשֶׁת!
יָדַי נְקִיּוֹת מִדָּם,</p>
<p>כִּי-מִתּוֹרַת מֹשֶׁה שָׁאָבְתִּי;</p>
<p>בִּטְחָה וְשִׁקְטָה בָּעָם,</p>
<p>כִּי-הָאָדָם וְחַיָּיו אָהָבְתִּי!
אוֹדֶה אֲדֹנָי בְּכָל-לֵב,</p>
<p>כִּי נָתַן-לִי תּוֹרָתוֹ;</p>
<p>אֶשָּׂא בְדוּמִיָה כָּל-כְּאֵב,</p>
<p>כִּי-נֶחָמָה וְחַיִּים בְּאִמְרָתוֹ!
תּוֹרַת אֲדֹנָי תְּמִימָה,</p>
<p>מְשִׁיבַת נֶפֶשׁ וּנְשָׁמָה;</p>
<p>עֵדוּתוֹ נֶאֱמָנָה וּמַחְכִּימָה,</p>
<p>לַהֲקִימֵנִי מֵעֲפַר אֲדָמָה!
הַמֶּלֶךְ מְשָׁכַנִי לְהֵיכָלוֹ</p>
<p>לַעֲמֹד לְשָׁרֵת לְפָנָיו;</p>
<p>הָיִיתִי לְקָדְשׁוֹ וְגוֹרָלוֹ,</p>
<p>בְּכוֹר וְכֹהֵן בְּבָנָיו!
אֶדְבַּק בּוֹ בַּעֲבוֹדָה,</p>
<p>אַגְבִּיהַּ עוּף בִּתְפִלָּה;</p>
<p>אָבֹא בִּרְנָנָה וּבְתוֹדָה</p>
<p>אֶל-קָדוֹשׁ יוֹשֵׁב תְּהִלָּה!
בַּעֲדָתִי נְדִיבִים וְנֶחֱמָדִים,</p>
<p>מְמַהֲרִים לְהַשְׁתִּיק נְאָקָה;</p>
<p>בָּנַי גּוֹמְלֵי חֲסָדִים</p>
<p>כִּי-בְקִרְבִּי מַצְמִיחַ צְדָקָה!
בִּי חֲבָרוֹת לִרְבָבוֹת</p>
<p>כִּי-בִגְדֵי יֶשַׁע הִלְבִּישָׁנִי</p>
<p>בְּשָׁמַי גֶּשֶׁם נְדָבוֹת,</p>
<p>כִּי-מְעִיל צְדָקָה יְעָטָנִי!
הֶבֶל וְתֶבֶל וְרַצְחָנִים</p>
<p>שְׁלָשְׁתָם אֵין בְּצִבְאוֹתָי;</p>
<p>תּוֹרָה וַעֲבוֹדָה וְרַחְמָנִים</p>
<p>כְּרִמּוֹן מְלֵאוֹת קְהִילּוֹתָי!</p>
</blockquote>
<p>נדפס בשבועון “בת קול” גליון ל“ד, לבוב תרע”ג.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/8205">https://benyehuda.org/read/8205</a></div></body>