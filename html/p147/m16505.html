<h1>שיר מזמור לכבוד הרמב"ם ז"ל</h1>
יוסף זליגר
<body align="right" dir="rtl"><div align="right" dir="rtl"><!DOCTYPE html>
<body>
<p>בתום שבע מאות ושלש שנה ליום פטירתו בעשרים בחֹדש טבת התרס"ח.<a class="footnote" href="#fn:1" id="fnref:1" title="see footnote"><sup>1</sup></a></p>
<p>(במנגינת “התקוה”)</p>
<blockquote>
<p>הָבָה נְרַנְּנָה שִׁירָה חֲדָשָׁה</p>
<p>לְרַבִּי מֹשֶׁה מִצֵּל מָשָׁה</p>
<p>לְאוֹר צָהֳרַיִם תּוֹרָתֵנוּ</p>
<p>לְשֶׁמֶשׁ צְדָקָה נִשְׁמָתֵנוּ</p>
<p>הָבָה נְרַנְּנָה…</p>
</blockquote>
<p><strong>א.</strong></p>
<blockquote>
<p>לְךָ בֶן-מַיְמוֹן מְאֹד נַעֲלֵיתָ</p>
<p>לִפְנוֹת לְיָמִין שְׁבִיל הוֹרֵיתָ,</p>
<p>כָּל-בְּנֵי עַמְּךָ יַקְדִּישׁוּךָ</p>
<p>כָּל-חַכְמֵי לֵב יַעֲרִיצוּךָ</p>
</blockquote>
<p><strong>ב.</strong></p>
<blockquote>
<p>חִכְּךָ הִטִּיף נֹפֶת אֱמוּנָּה</p>
<p>עֵטְךָ הִזִּיל לֶקַח תְּבוּנָה</p>
<p>בְּכֵן יוֹדוּךָ הַמַּאֲמִינִים</p>
<p>אַף-יְהַלְלוּךָ כָּל-הַמְבִינִים</p>
<p>הָבָה נְרַנְּנָה…</p>
</blockquote>
<p><strong>ג.</strong></p>
<blockquote>
<p>כָּל-תּוֹרַת יָהּ בְּיָד חֲזָקָה</p>
<p>שַׁרְשֶׁרֶת פָּז בְּחֵן מוּצָקָה</p>
<p>כָּל-הַפּוֹסְקִים יִפְנוּ אַךְ-לָךְ</p>
<p>כָּל הַמְּפַלְפְּלִים עֵינֵיהֶם בָּךְ</p>
</blockquote>
<p><strong>ד.</strong></p>
<blockquote>
<p>תַּעֲמִיק עַד-יְסוֹד מוֹרֶה נְבוּכִים</p>
<p>סִתְרֵי עֲרָפֶל לְפָנָיו פְּקוּחִים</p>
<p>חוֹקְרֵי עַמְּךָ לְךָ יִכְרָעוּ</p>
<p>בְּחִקְרֵי לִבְּךָ יִשְׁתַּעֲשָׁעוּ</p>
<p>הָבָה נְרַנְּנָה…</p>
</blockquote>
<p><strong>ה.</strong></p>
<blockquote>
<p>לְךָ גָּבוֹהַ עַל-כָּל-גְּבוֹהִים</p>
<p>אוֹהֵב אָדָם וִיְרֵא אֱלֹהִים</p>
<p>אַחֵינוּ בְךָ מָצְאוּ מְנַחֵם</p>
<p>שָׂר מוֹשִיעַ וְאָב מְרַחֵם</p>
</blockquote>
<p><strong>ו.</strong></p>
<blockquote>
<p>לְךָ כָּל-סְגֻלַּת דַת יִשְרָאֵל</p>
<p>חָכְמַת יָוָן אֱדוֹם וְיִשְׁמָעֵאל</p>
<p>בְּכָל בֵּית יְשׁוּרוּן נִשְׂגָּב שְׁמֶךָ</p>
<p>בְּכָל-חֲצַר חָכְמָה רָם כְּבוֹדֶךָ</p>
</blockquote>
<p><strong>ז.</strong></p>
<blockquote>
<p>נְהַלְלָה אֶת עֲנָק תּוֹרָתֵנוּ</p>
<p>נִגְאֶה בְּגִבּוֹר נִשְׁמָתֵנוּ</p>
<p>כִּי מִמּשֶׁה וְעַד מֹשֶׁה</p>
<p>בְּכָל-הַדּוֹרוֹת לֹא קָם כְּמֹשֶׁה</p>
<p>נְהַלְלָה אֶת עֲנָק…</p>
</blockquote>
<p>יפו, טבת התרס"ח.</p>
<div class="footnotes">
<hr/>
<ol>
<li id="fn:1">
<p>מתוך כתב היד – המו"ל. (ההערה במקור – פרויקט בן–יהודה) <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/16505">https://benyehuda.org/read/16505</a></div></body>