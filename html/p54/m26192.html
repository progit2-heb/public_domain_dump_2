<h1>זֶה לְעֻמַּת זֶה…</h1>
מתתיהו שוהם
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מִמְּרוֹם הַרְרֵי עַד,</p>
<p>כְּבוּלֵי הַנֵּצַח,</p>
<p>יַשְׁקִיף סֶלַע עַתִּיק,</p>
<p>וְנָהָר יְשָׂרֵךְ דַּרְכּוֹ</p>
<p>עַל קֶצֶף גַּלָּיו.</p>
<p>וְחוֹמֵר הַנָּהָר</p>
<p>וְחַרְשֵׂי עֲרוּצָיו</p>
<p>יְנַפֵּץ לַסָּלַע;</p>
<p>וּבְחָפְזוֹ כֹה יִשְׁאָל:</p>
<p>לְמָה עוֹד יְחַכֶּה</p>
<p>כֹּה בֶטַח עֲנָק־סֶלַע זֶה:</p>
<p>וְאִם אֵי־שָׁם יֵש פִּתְרוֹן,</p>
<p>הֲיָבוֹא פֹה אֵלָיו</p>
<p>וְיִרְבַּץ לְרַגְלָיו?…</p>
<p>חָשֹׁב יַחְשֹׁב הַסֶּלַע</p>
<p>מְזִמָּתוֹ הַקָּשָׁה,</p>
<p>בְּהָדְפוֹ הַגַּלִּים</p>
<p>מַטְרִידֵי קִפְאוֹנוֹ:</p>
<p>מַה לּוֹ כִי כֹה יַחְפֹּז,</p>
<p>הֲיֵּשׁ אֲשֶׁר יַקְשִׁיב </p>
<p>מִמֶּרְחַק גְּאֻלָּה</p>
<p>אֶת בְּשׂוֹרַת הַסּוֹף?…</p>
<p>אַךְ נִסְכַּל הַנָּהָר</p>
<p>כִּי נִפְתָּה לַמֶּרְחָק,</p>
<p>וַיֵּלֶךְ לִדְרשׁ פֵּשֶׁר־תַּכְלִית:</p>
<p>הַאִם אָנוּ הָלַכְנוּ </p>
<p>מִתְּחִלַּת כָּל בְּרֵאשִׁית</p>
<p>לְבַקֵּשׁ הֲוָיָה?…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/26192">https://benyehuda.org/read/26192</a></div></body>