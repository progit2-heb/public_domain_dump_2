<h1>שְׁקִיעָה</h1>
מתתיהו שוהם
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>קִבֵּל הַמַּעֲרָב פְּנֵי שֶׁמֶשׁ הַמַּלְכָּה</p>
<p>בְּהֵיכַל יְקוֹד;</p>
<p>עַל מַרְבַד אַרְגָּמָן רְקוּם חַכְלִיל וְחַשְׁמַל</p>
<p>מֵעַנְנֵי שְׁנִי הוֹד.</p>
<p>הִתְרַפֵּק עָלֶיהָ: אֲהוּבָה, יְחִידָה,</p>
<p>אַתְּ כְּלִילַת כָּל רָם;</p>
<p>מֵחֶבְיוֹן גַּעְגּוּעַי אָחוּדָה לָךְ חִידָה</p>
<p>שֶׁל זֹהַר וָדָם.</p>
<p>גַּם נֹגַהּ, גַם זִיו לִי, גַם קֶסֶם כָּל אוֹרָה,</p>
<p>וּכְחֹל סֵתֶר צֵל –</p>
<p>הָהּ, לָמָּה אַתְּ פּוֹנָה מֵאֶצְלִי, תָּשׁוּרִי</p>
<p>אֶל אַרְצוֹת הַלֵּיל?…</p>
<p>שׂוֹחֶקֶת הַמַּלְכָּה: הָהּ, מַעֲרָב חַכְלִילִי,</p>
<p>לְךָ אֶפְתֹּר הָרָז –</p>
<p>מֵעֵבֶר הַלַּיְלָה שָׁם אָסֹל אֶת שְׁבִילִי</p>
<p>אֶל מִזְרַח הַפָּז. </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/26197">https://benyehuda.org/read/26197</a></div></body>