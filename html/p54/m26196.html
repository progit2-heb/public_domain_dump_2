<h1>קַיִץ</h1>
מתתיהו שוהם
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>זֶה כֹּהֵן עֶלְיוֹן לֵאלֹהֵי הַקַּיִץ עָבַר</p>
<p>הַיּוֹם עִם שַׁחַר עַל פְּנֵי תַלְמֵי שָׂדוֹת,</p>
<p>וְאֶל מַחְתָּה לְטוּשַׁת יְקוֹד כָּל צִיץ וְנִצָּן צָבַר,</p>
<p>וַיַּקְטֵר עַל פְּנֵי תֵבֵל קְטֹרֶת פְּלָדוֹת.</p>
<p>זֶה גַנַּן מַלְכֵי קֶדֶם, מִמֶרְחַקֵּי דְרָכִים </p>
<p>מִתְחַפֵּשׂ בָּא, בִּמְעִיל כְּלִיל הַגְּוָנִים;</p>
<p>וַיִקְרַע חָצְנֵי זִיו וַיְנַעֵר אֶשֶׁד פְּרָחִים,</p>
<p>עַל גְּדוֹת נַהֲרוֹתָיו אָרָם, בְּפַרְדְּסֵי בִיתָנִים.</p>
<p>זֶה שַׁר הַמַּשְׁקִים קָם הַיּוֹם לַכְּרָמִים,</p>
<p>לוֹ גְפָנִים בְּשֵׁלוֹת פָּז הִרְכִּינוּ רֹאשָׁן;</p>
<p>דָּם חָלְצוּ אֶשְׁכְּלוֹתָן, קְרוּשֵׁי רִשְׁפֵּי־דָמִים,</p>
<p>כִּרְסִיסֵי טַל חַכְלִילִי עַל כּוֹס שׁוֹשָׁן.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/26196">https://benyehuda.org/read/26196</a></div></body>