<h1>בְּרָכָה</h1>
מתתיהו שוהם
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שְׂדוֹתַי בָּשְׁלוּ, דְּגָנִי הִזְהִיב וּמַגָּלִי שָׁחוּז,</p>
<p>כַּרְמִי הֵנֵץ, גַפְנִי פִּתְּחָה, וּבְכָל שָׂרִיג אָחוּז</p>
<p>פַּעֲמוֹן זָהָב, פַּעֲמוֹן זָהָב, אֶשְׁכֹּל אֵשׁ חַכְלִילִי,</p>
<p>וּבַגַּן מְרַפְּדִים פְּרָחִים, פִּרְחֵי זִיו אֶת שְׁבִילִי.</p>
<p>יָבוֹא קָצִיר, קָצִיר לוֹהֵט, וּבַשָׂדוֹת אָחֹג:</p>
<p>הֲיִי לי בְרוּכָה, אַדְמַת יָּה, מִקָּרוֹב וּמֵרָחוֹק;</p>
<p>יָבוֹא בָּצִיר, בָּצִיר מָתוֹק, אֶל הַגַּן אֵרֵדָה:</p>
<p>שִׁירַת אָסְפִּי תִּצְהַל, תִּשְׁלַח לַמֶּרְחַקִּים הֵדָהּ.</p>
<p>וּבַדְּמִי בִּקְצֵה הַגֹּרֶן עִם לֵיל כְּחֹל הַקֶּסֶם,</p>
<p>בֵּין אֲלֻמּוֹת אֶשְׁכַּב אִישַׁן עַל יְצוּעַ בֶּשֶׂם;</p>
<p>סַהַר יָהֵל, רוּחַ יִלְחַשׁ בֵּין עֲלֵי אַלּוֹנִים,</p>
<p>וּבַחֲלוֹמִי גְדוּדֵי זָהָב עַל פְּנֵי שְׂדוֹתַי חוֹנִים.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/26195">https://benyehuda.org/read/26195</a></div></body>