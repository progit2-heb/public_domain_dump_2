<h1>בַּשִּׁבְיָה</h1>
מתתיהו שוהם
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הִצִּיתוּ גְבִיעֵי־גָבִישׁ בְּאוֹר הַחַשְׁמַל שְׂפָתָם,</p>
<p>הִתְלַקַּח רֶקַח קַר, אֲמוּץ הֶעָסִיס,</p>
<p>כְּפַלְדוֹת שֶׁמֶן כָּתִית.</p>
<p>וּזְרוֹעוֹת נָשִׁים פְּסוּלוֹת, נוֹזְלוֹת שִׁכְרוֹן־בָּשָׂם,</p>
<p>כְּמוֹ חֲנָטוּן גְּדוֹלֵי הַחַרְטֻמִּים</p>
<p>בִּצְרִי־תַמְרוּקֵי קְדוּמִים;</p>
<p>וְהוֹלֵלוּת כִּבְדַת כָּנָף, כְּאִלּוּ זָרָה, שְׁאוּלָה,</p>
<p>מַפְשִׁילָה סֶרַח מָסַךְ־לִשְׁכָּה</p>
<p>וְתַעַל נַחֲרַת חִשְׁקָהּ.</p>
<p>וּשְׁרִירוּת־תַּאֲוָה, בִּמְרִי חֵךְ פָּגוּם מְהוּלָה,</p>
<p>שֶׁבְּדַרְכָּה דּוֹרוֹת רַבִּים פִּגְּרָה,</p>
<p>לְבֶן־דּוֹרֵנוּ תִקְרָא;</p>
<p>וּמְחוֹל־נַפְתּוּלִים סְחַרְחַר, בָּאוּלָם חִישׁ יְשָׂרֵךְ:</p>
<p>קְשֵׁה־עֹרֶף עוֹד יְלַבֶּה אַחֲרוֹן לַהַט,</p>
<p>וְסִמֵּר אַחֲרוֹן רַעַד.</p>
<p>וּבְתַאֲוַת נָזִיר בְּלוּמָה אֶת אֵלוֹ מִי יְבָרֵךְ,</p>
<p>וְיַז עַל עֶרְיַת אִשָּׁה קֶצֶף יֵינוֹ</p>
<p>וְתַעְתּוּעֵי אֵשׁ בְּעֵינוֹ;</p>
<p>וְאֶחָד יִפְנֶה פֹה וָשָׁם, לָעַמּוּדִים נִשְׁעָן,</p>
<p>וּבְעֵינוֹ דָעַךְ מָה וְעֻמָּם –</p>
<p>וְדוּמָם יִצְעַד דּוּמָם,</p>
<p>וּכְמוֹ לְעוֹרֵר נַפְשׁוֹ יָרֵא, כִּי הִיא תִישַׁן</p>
<p>בְּקִיא הַזֶּה, בְּזִמָּה זֹאת הַבְּהוּלָה,</p>
<p>וְתַחֲלוֹם שַׁחַר גְּאֻלָּה…</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/26190">https://benyehuda.org/read/26190</a></div></body>