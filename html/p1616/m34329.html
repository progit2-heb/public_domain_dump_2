<h1>אַל נָא תְרִיבֵנִי</h1>
שלמה בונפיד
<body align="right" dir="rtl"><div align="right" dir="rtl"><!DOCTYPE html>
<body>
<p>עזה כמות אהבה</p>
<blockquote>
</blockquote>
<blockquote>
<p>אַל נָא תְרִיבֵנִי עַל אַהֲבַת יוֹנָה</p>
<p>יוֹנָה בְתַרְמִיתָהּ כָּל יוֹדְעֵי בִינָה,</p>
<p>בִּינָה הֲגִיגִי, דּוֹד! חֵשֶׁק כְּמוֹ כִידוֹד</p>
<p>וּרְאֵה דְבַר אַמְנוֹן וּשְׁכֶם וְגַם דִּינָה.</p>
<p>דִּינָה וְדָת חִשְׁקָהּ – אֵשׁ, וַאֲנִי – גָּפְרִית,</p>
<p>דָּלְקוּ בְעֵץ לִבִּי, בַּל יֹאכְלוּהוּ נָא!</p>
<p>נָא נַחֲמוּ אוֹתִי לָחִישׁ זְמַן מוֹתִי</p>
<p>אַךְ קַבְּרוּ מֵתַי, דּוֹדַי, בְּגַן עֶדְנָהּ.</p>
<p>עֶדְנָה וְגַם עַלְמוּת הֵן קָרְבוּ לָמוּת</p>
<p>יוֹם רָחֲקָה עָפְרָה, הוֹד תָּאֳרָהּ פָּנָה.</p>
<p>פָּנָה לְבָבִי אֶל תַּבְנִית מְנוֹרַת חֵן –</p>
<p>שֵׂכֶל וְיֹפִי הוֹד פִּרְחָהּ וְגַם קָנָהּ.</p>
<p>קָנָה שְׂדֵה הַשִּׁיר לִבָּךְ וְיָדֶיךָ</p>
<p>תָּמְכוּ בְּחִין מִכְתַּב עֶזְרָא וְגַם שֶׁבְנָא.</p>
<p>שֵׁב נָא, יְדִיד, לִימִין מַלְכֵי נְגִידֵי חִין –</p>
<p>הֵא לָךְ לְכֶתֶר הוֹד שִׁיר מָצְאָה יוֹנָה!</p>
</blockquote>
<blockquote>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/34329">https://benyehuda.org/read/34329</a></div></body>