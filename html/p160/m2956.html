<h1>על משוררי קדם</h1>
מאיר הלוי לטריס
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מִי יִתֵּן לִי כְּנַף רוּחַ אָעוּפָה וְאֶשְׁכּוֹנָה</p>
<p>אֶל יָמִים מִקֶּדֶם וּשְׁנוֹת עוֹלָמִים</p>
<p>עֵת זְמִירוֹת מַלְכִּי בַּקֹּדֶשׁ תָּרֹנָּה</p>
<p>עֲלֵי עָשׂוֹר וְנָבֶל לְפָאֵר צוּר תָּמִים!
עוֹד יָשִׁיר עַל לֵב אֶל כָּל יַחְפּוֹץ יַטֵּהוּ</p>
<p>כִּי חַיִּים בִּלְשׁוֹנוֹ יִכּוֹן עִם שָׁמֶשׁ;</p>
<p>יֹאמַר לְאָדָם מֶה חָלֶד? וְיָשׁוּב יְשִׂיחֵהוּ</p>
<p>כִּי אוֹר אֲדֹנָי לַתּוֹעִים בָּאָמֶשׁ.
עוֹד אָסָף וּבְנֵי קֹרַח כִּבְנֵי אֵל יָרִיעוּ</p>
<p>יִשּׂאוּנִי סֵתֶר עֶלְיוֹן עַל כְנַף רְנָנִים</p>
<p>לְיִשְׁרֵי לֵב יְדַבְּרוּ אַט, מִלִּים יוֹדִיעוּ</p>
<p>אֵת יִקְרֶה אוֹתָנוּ בְּאַחֲרִית הַשּׁנִים. –
אַךְ עַל עֲרָבִים בַּנָּהָר יִתְלוּ כִנּוֹרָם</p>
<p>עֵת בְּלֵב דַּוָּי אֶדַּדֵּם בָּבֶלָה;</p>
<p>רוּחַ כֵּהָה יַעֲטוּ תַּחַת שַׂלְמַת אוֹרָם</p>
<p>וְקוֹל דְּמָמָה אֶשְׁמַע: דּוֹמוּ לָעַד סֶלָה!
לְמִן אָז שִׁיר יְיָ וּתְהִלָּה דּוּמִיָּה</p>
<p>אֵין קוֹל אֵין קָשֶׁב אֵין מָה יוֹדֵעַ</p>
<p>הָהּ! כִּנּוֹר קוֹדֶשׁ עַל עֲרָבִים תְּלוּיָה</p>
<p>וְקוֹל אֱלֹהִים מְדַבֵּר אֵין עוֹד שׁוֹמֵעַ!
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/2956">https://benyehuda.org/read/2956</a></div></body>