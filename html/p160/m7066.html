<h1>קול צפור</h1>
מאיר הלוי לטריס
<body align="right" dir="rtl"><div align="right" dir="rtl"><!DOCTYPE html>
<body>
<p>הומה באישון לילה</p>
<blockquote>
<p>לָמָּה תִבְכֶּה צִפּוֹר נָעִים!</p>
<p>בְּרֹאשׁ הַבְּכָאִים?</p>
<p>כָּל הַחַיִּים נָמוּ שְׁנָתָם</p>
<p>בִּמְעוֹנָתָם</p>
<p>מֵעֲמַל יוֹם בְּצֵל תְּנוּמָה</p>
<p>שָׁכְנוּ דוּמָה</p>
<p>מַדּוּעַ אַתָּה לְבַדֶּךָ</p>
<p>עֵר הִנֶּךָ?</p>
<p>לָמָּה תִּשּׂא אַתְּ בֶּן-רִנָּה!</p>
<p>נְהִי וְקִינָה? –</p>
<p>אַךְ בֶּן-עוֹנִי נִשְׁבַּר רוּחַ</p>
<p>לֹא יָנוּחַ</p>
<p>כְּאֵבוֹ נֶעְכָּר, נַפְשׁוֹ מָרָה</p>
<p>בְּעֵת צָרָה</p>
<p>גַּם אִישׁ חוֹטֵא כִּי חַטָּאתוֹ</p>
<p>תִּגְזַל שְׁנָתוֹ;</p>
<p>אוּלָם מִמְּךָ מִי יִמְנַע תְּנוּמָה</p>
<p>לִשְׁכּוֹן דּוּמָה?</p>
<p>הֲלֹא כְּתָאֲרָךְ חֶמְדַּת יוֹפִי</p>
<p>אֵין בּוֹ דוֹפִי</p>
<p>כָּכּה נַפְשָׁךְ גַּם פְּנִימָה</p>
<p>אַךְ נְעִימָה? –
הצפור</p>
</blockquote>
<blockquote>
<p>אַךְ בֶּן-עוֹנִי נִשְׁבַּר רוּחַ</p>
<p>לֹא יָנוּחַ</p>
<p>כְּאֵבִי נֶעְכָּר, נַפְשִׁי מָרָה</p>
<p>בְּעֵת צָרָה</p>
<p>אֶשּׁם אֶשְׁאַף צִפּוֹר בּוֹדֵד</p>
<p>כְּעוֹף נֹדֵד</p>
<p>כִּי תַמָּתִי בְּצֵל תְּנוּמָה</p>
<p>תִּשְׁכּוֹן דּוּמָה</p>
<p>שְׁנַת הַמָּוְתָה הִיא נִרְדָמָה,</p>
<p>הִיא נֶאֱלָמָה –</p>
<p>לָכֵן אֲיַלִיל אַרְבֶּה בֶּכִי</p>
<p>אוּלַי תֶּחִי!
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/7066">https://benyehuda.org/read/7066</a></div></body>