<h1>משׁפטים, העבדים והגרים</h1>
צבי הירש מסליאנסקי
<body align="right" dir="rtl"><div align="right" dir="rtl"><!DOCTYPE html>
<body>
<p>מרה היא מאד העניות; אך עוד רע ואיום ממנה הוא גורל האיש
הממציא איזו המצאה חדשה ומרוב עניו יסגירה לידי אחרים; עיניו תמקנה בחוריהן
בראותו אשרו וטובו בידי זרים ולבו יתפּוצץ על מר גורלו.</p>
<p>*</p>
<p>מי הקורא דרור הראשון לכל באי תבל? מי הוא אשר הבין את יקרת ערך החופש, ויתן משפּט אחד לאזרח ולגר בארצו אם לא ישראל סבא?!</p>
<p>ועתה? “העבד ישראל, אם יליד בית הוא, מדוע היה לבז?”.</p>
<p>לינקולן – בשנת תרכ“ג, אלכסנדר השני – בשנת תרכ”ב, ונביאנו
הענתותי – לפני אלפּים וחמש מאות שנה הצהיר את תעודת החופש: “<strong>לבלתי עבד
בם ביהודי אחיהו איש</strong>”.</p>
<p>*</p>
<p>ואלה המשפּטים אשר תשים <strong>לפניהם</strong> – לפני כל החוקים
והמשפּטים – לא כמעשינו אשר כל היהדות עסוקה רק ב“אורח־חיים” ו“יורה־דעה”,
ול“אבן־עזר” ו“חושן־משפּט” אין איש שם אל לב.</p>
<p>שני זמנים יש לנו אשר נצטוינו להזהר בהם: “<strong>זמן קריאת
שמע</strong>” ו“<strong>זמן שטר פּרוע</strong>”. הראשון אשר מקורו ב“אורח חיים” יזכר וישמר,
ולהשני ב“חושן משפּט” אין איש שם על לב. הלא כולם מרועה אחד נתנו.</p>
<p><strong>היונים</strong> ענשו ויסרו את עבדיהם בענויים קשים, פּלאטון ואריסטו חכמיהם הסכימו למעשיהם.</p>
<p><strong>הרומים</strong> התענגו לצוד ציד אדם ולכבשו לעבד עולם; טיטוס,
“<strong>התענוג לבני אדם</strong>” <strong>והאסון לבת יהודה</strong>, התענג גם הוא על העונג האכזרי
הזה; אצילי רומא נתנו את עבדיהם לברות לדגי הים אם שברו איזה כלי בשגיאה;
<strong>הרומי</strong> אם פּחד לבלי יעיד העבד לפני השופט לרעתו, עקר את לשונו מפּיו,
ואם זקן העבד השליכהו לפני האריות כי יקרעוהו לגזרים; המטרניות צלבו את
עבדיהן, אשר לא מצאו חן בעיניהן.</p>
<p>*</p>
<p>“וכי יכה איש את עבדו או את אמתו בשבט ומת תחת ידו, נקם ינקם” בחרב נוקמת – <strong>בסיף</strong>.</p>
<p>“וכי יכה איש את עין עבדו לחפשי ישלחנו”.</p>
<p>“שש שנים יעבוד” – שומע אני כל עבודה במשמע, ת"ל לא</p>
<p>תעבוד בו עבודת עבד, מכאן אמרו: לא ירחץ לו רגליו, ולא</p>
<p>ינעול לו סנדליו וכו'. – כל הקונה עבד עברי כאלו קונה</p>
<p>אדון לעצמו". (ילקוט שמעוני שי"א)</p>
<p>העבד היה יכול לתת חפּשה לנפשו בברחו מפּני אדוניו, <strong>“ולא תסגיר עבד אל אדוניו!”</strong></p>
<p>*</p>
<p>“<strong>וחי עמך</strong> – במאכל ובמשקה”.</p>
<p>*</p>
<p>היונים והרומים לא נתנו כל זכיות לגרים בארצם, ויקראום בשם “ברברים” ובימי המליץ ציצערא חפצו המחוקקים לגרש את כל הגרים מארצם.</p>
<p>“<strong>וגר לא תונה ולא תלחצנו</strong> – כי גרים הייתם בארץ מצרים!”</p>
<p>פּלאטון ב“הרפּובליק” שלו מציע להממשלה לגרש את העניים,
למען טהר את הארץ מהחיות האלה, ואם יחלה או יחלש העני – יורה הפילוסוף
היוני לעמו – תתנהו הממשלה למות ולא תרפּאהו. –</p>
<p>“<strong>לא תטה משפּט אביונך בריבו</strong>”.</p>
<p>זה יותר משלשת אלפים שנה הננו מורים את בל עמי התבל את תורת החירות, ועתה הננו גרים ועבדים גם יחד.</p>
<p>ומה צדקו דברי בערנע בקראו במר נפשו באחד ממכתביו:</p>
<p>“למצער הבו לנו זכיות הכלבים ללון בכל מקום ולשאוף אויר!”</p>
<p>*</p>
<p>“העבד ישראל, אם יליד בית הוא, מדוע היה לבז?!”</p>
<p><strong>חירות בתוך עבדות!</strong></p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/32189">https://benyehuda.org/read/32189</a></div></body>