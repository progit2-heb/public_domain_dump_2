<h1>בלק שארית יעקב</h1>
צבי הירש מסליאנסקי
<body align="right" dir="rtl"><div align="right" dir="rtl"><!DOCTYPE html>
<body>
<p>פּתגם שגור בפי ההמון: “<strong>ללמוד פּרשת בלק</strong>” – אכן פּרשה חמורה היא.</p>
<p>*</p>
<p>החוזה המורשתי קרא אל העם לאמר:</p>
<blockquote>
<p>“עמי! זכר-נא מה יעץ בלק מלך מואב, ומה ענה אותו בלעם בן בעור, למען דעת צדקות ה'.”</p>
</blockquote>
<p>*</p>
<p>אמנם כן: עצת בלק ומענה בלעם עודם חיים ופועלים עלינו גם
היום, ועלינו להשמר מברכות מברכינו הבלעמים, כמו מעצות צוררינו בכל זמן
ובכל מקום.</p>
<p>*</p>
<p>“למה נקרא שמו בלק? – לפי שבא ללוק דמן של ישראל לעשותו
בוקה ומבוקה ומבולקה. ובלעם? – לפי שבקש לבלוע את ישראל בנעימה
ובנשיקה.”</p>
<p>(מדרש אגדה, בלק)</p>
<p>*</p>
<p>“וירא בלק בן צפּור את כל אשר עשה <strong>ישראל לאמורי</strong>.” – בלק איננו רואה את אשר עשה <strong>האמורי לישראל</strong>…</p>
<p>*</p>
<p>“<strong>ויגר</strong> מואב מפני העם מאד כי רב הוא, <strong>ויקץ</strong> מואב
מפּני בני ישראל” – מפחדים ויראים המה מפּני כשרונותיו מעבר מזה, ומרגישים
רגש תעוב ומאוס מעבר מזה. ושתי ההרגשות האלה, “<strong>ויגר</strong>” “<strong>ויקץ</strong>”,
מולידות ומסבבות את שנאת העולם לעם העולם.</p>
<p>*</p>
<p>“הקהל”, “השדה”, “ישיבת הכפרים” – השמות האלה עודם מצלצלים באזנינו גם היום.</p>
<p>*</p>
<p>בלק קורא אל בלעם לקלל ולהלהיב את מדורת השנאה; ההגיון
הטהור והכשרון הגדול לא נתנו לשתום העין לדבר נגד האמת, ומרוב רגשותו
קרא:</p>
<p>“<strong>מה טובו אהליך יעקב, משכנותיך ישראל!</strong>”</p>
<p>*</p>
<p>“לך נא אתי אל מקום אחר, אשר תראנו משם” – התחנן בלק אל בלעם – “אפס <strong>קצהו תראה, וכלו לא תראה, וקבנו לי משם</strong>”.</p>
<p>*</p>
<p>לאמר: אל תביט על הכלל, כי בכללו טוב ויפה הוא עד מאד.
אולם הפּרטים מלאים מגרעות, ומהשקפתך על <strong>קצהו</strong> תוכל למלא חפצי “<strong>וקבנו
לי משם</strong>”.</p>
<p>*</p>
<p>"עמי! זכר נא מה <strong>יעץ</strong> בלק מלך מואב, ומה <strong>ענה</strong> אותו בלעם בן בעור?…</p>
<p>אל תתיאש מעצת בלק, ואל תשמח ממענה בלעם…</p>
<p>*</p>
<p>“והיה <strong>שארית יעקב</strong> בקרב עמים רבים <strong>כטל</strong> מאת ה', <strong>כרביבים</strong> עלי עשב, אשר לא יקוה לאיש ולא ייחל לבני-אדם”.</p>
<p>*</p>
<p>“והיה <strong>שארית יעקב</strong> בגוים בקרב עמים רבים <strong>כאריה</strong>
בבהמות יער, <strong>ככפיר</strong> בעדרי צאן, אשר אם עבר ורמס וטרף ואין מציל, תרום
ידך על צריך וכל אויביך יכרתו”.</p>
<p>*</p>
<p>"מי יתן לי אבר כיונה, <strong>אעופה ואשכנה</strong>. למה כיונה? רבי
עזריה בשם רבי יודן אומר: לפי שכל העופות בשעה שהם יגעים, הן נחים על גבי
<strong>סלע</strong> או על גבי <strong>אילן</strong>; אבל היונה זו בשעה שהיא פורחת ויגעה קופצת
באחת מאגפיה ופורחת באחת מאגפיה; “הנה ארחיק נדוד – נדנוד אחרי נדנוד,
טלטול אחרי טלטול”.</p>
<p>(ב“ר פ' ל”ט)</p>
<p>הנביא מבאר לנו את סוד <strong>שארית יעקב</strong> בקרב עמים רבים, אשר
הם כבר כלו ואינם, בזאת אשר <strong>שארית יעקב</strong> מכלכלת בקרבה הפכים רבים בזמן
אחד אבל במקומות שונים, בארצות שונות, תחת עמים שונים.</p>
<p>*</p>
<p>בה בעת אשר ברוסיה וברומיניה נחשבנו <strong>ככפירים</strong> בעדרי
צאן, <strong>כאריות</strong> בבהמות יער, הביטו עלינו בבריטניה ובאיטליה כעל <strong>רביבים</strong>
עלי עשב וכעל <strong>טל</strong> מאת ה'.</p>
<p>*</p>
<p>כל העמים כשהם יגעים נבלעים בקרב העמים החזקים מהם <strong>ונחים
ומתים</strong> או <strong>מרוב רעה</strong> על גבי <strong>סלע</strong>, או מרוב טובה על גבי <strong>אילן</strong>.
ואחרית שניהם – התבוללות.</p>
<p>*</p>
<p>לא כן בבני ישראל, כי בעת אשר הם יגעים באיזו ארץ מרוב רעה המה כיונים, קופצים באחת מאגפיהם ופורחים באחת מאגפיהם אל ארץ אחרת.</p>
<p><strong>אעופה ואשכנה</strong>.</p>
<p>*</p>
<p><strong>ההפכים</strong> מחיים את <strong>שארית יעקב</strong>, כי כבר חנן ה' את
אבינו הראשון במטבע בעל הפכים: “<strong>זקנה</strong> מצד אחד <strong>ושחרות</strong> מצד
השני”.</p>
<p>זה הוא גורלנו בין העמים, עד אשר ירחמנו עושנו וישיבנו לארצנו.</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/32210">https://benyehuda.org/read/32210</a></div></body>