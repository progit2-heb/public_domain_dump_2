<h1>וישׁלח, וישקהו; ארבעה פּרצופין</h1>
צבי הירש מסליאנסקי
<body align="right" dir="rtl"><div align="right" dir="rtl"><!DOCTYPE html>
<body>
<p>עוד היום שולח יעקב מלאכים ומנחות בידיהם לעשו אחיו –</p>
<p>“ויירא יעקב מאד ויצר לו” – באותה שעה נשא יעקב את</p>
<p>עיניו וראה את עשו שהוא בא <strong>מרחוק</strong> (בזמן) ותלה</p>
<p>עיניו למרום ובכה, והבטיחו זהוא מושיעו מכל צרותיו</p>
<p><strong>בזכותו של יעקב</strong>, שנאמר: יענך ה' ביום צרה,</p>
<p><strong>ישגבך שם אלהי יעקב</strong>". (בראשית רבה, פּ' ע"ה)</p>
<p>“ורוח תשימו בין עדר ובין עדר” – אמר יעקב: אם יהיו</p>
<p>צרות באות על בני לא תביא אותן זו אחרי זו, אלא הרוח</p>
<p>להם מצרותיהם". (שם)</p>
<p><strong>“ויפצר בו ויקח”</strong>.</p>
<p>*</p>
<p>"שרו של עשו נדמה ליעקב אבינו בארבעה פּרצופין: בדמות</p>
<p>“רועה”, בדמות “גוי”, בדמות “ארכיליסתים” ובדמות "תלמיד</p>
<p>חכם". (חז"ל בכמה מקומות)</p>
<p>*</p>
<p>שנאת עולם לעם עולם. שנאת עולם היא פושטת צורה ולובשת צורה, והצורות שונות.</p>
<p>*</p>
<p><strong>האמונה – “רועה”</strong>: מסעי־הצלב והאינקוזיציה בדמותו של רועה דתי.</p>
<p>*</p>
<p><strong>הלאומיות – “גוי”</strong>: ביסמארק במבטאו: “ארץ אשכנז לאשכנזים”, יצר את האנטישמיות הלאומית.</p>
<p>*</p>
<p><strong>הכלכלה – “ארכיליסתים”</strong>: הפּרעות ברוסיה והגרושים ברומיניא הם תולדות הכלכלה.</p>
<p>*</p>
<p><strong>הדעת – "תלמיד־חכם</strong>"טרייטשקע ושטעקער האשכנזים,
פּאָביעדענאָסצאָוו הרוסי וטשעסטערטאָן האנגלי והגרמני גם יחד המה החכמים
להרע, אשר יצרו את שיטת האנטישמיות המדעית.</p>
<p>*</p>
<p>“וישקהו” – נקוד עליו. רבי ינאי אמר: מלמד שלא בקש</p>
<p><strong>לנשקו</strong> אלא <strong>לנשכו</strong> ונעשה צוארו של יעקב כשיש,</p>
<p>וקהו שניו של אותו רשע. ומה ת"ל ויבכו? – זה בכה על</p>
<p>צוארו וזה בכה על שיניו. אל תקרא <strong>וישקהו</strong>,</p>
<p>אלא “<strong>וישכהו</strong>”. (ילקוט שמעוני)</p>
<p><strong>הנשיקות</strong> הן יותר מסוכנות מן <strong>הנשיכות</strong>. הנשיכות גורמות מכאובים וצער, והנשיקות מביאות כליון וחדלון.</p>
<p>*</p>
<p><strong>הכלב והשפן</strong></p>
<p>הכלב רודף אחרי השפן, השפן בורח, הכלב אחריו מדליקו
ונושכו; השפן בשארית כחו מציל נפשו משיני הכלב ובורח הלאה; הכלב תופשו שנית
בשניו החדות וקורע נתח בשר ממנו, זרם דם מתפּרץ מפּצעו, השפן נחלש, נופל
ומתגולל ארצה בשטף דמו; הכלב במנוחה משתרע על גוית השפן ומלקק בנחת את דם
מנוצחו ומכסהו בנשיקותיו.</p>
<p>“כלב, כלב! – קורא השפן הפּצוע והשוכב תחת רגלי נושקו
ומלטפו בלשונו. – הלא טובות לי נשיכותיך מנשיקותיך! אז בהנשכי קויתי להמלט
ממך, ועכשיו בהנשקי, אפסה כל תקוה ממני, ודמי החם – נפשי – יתבולל בדמך –
נפשך – ואיננו!”</p>
<p>*</p>
<p><strong>“שלחני, כי עלה השחר!”</strong> – מתחנן שרו של עשו לפני יעקב, כי כחו וגבורתו אך בחשכת הלילה וצלליו.</p>
<p><strong>“לא אשלחך כי אם ברכתני!”</strong> – ענה יעקב באמץ רוח.</p>
<p>בעלות שחר הציווילזאציאן ויגרש את חשכת ימי הבינים קראו רודפי ישראל אליו, כי ישלחם ולא יזכור למו את חטאתם ונבלותם.</p>
<p>“לא אשלחכם! – ענה ישראל סגא – כי אם ברכתוני ונתתם לי ברכה בהשיבכם לי את ארצי, אשר גזלתם ממני”.</p>
<p>(מיראבא הצרפתי הגדול)</p>
<p>*</p>
<p>“לא יעקב יאמר עוד שמך, כי אם ישראל”.</p>
<p>אם קארל האשכנזי חטא, אז רק קארל החוטא ולא כל העם
האשכנזי; אם איואן הרוסי יעשה מדחה, אז רק איואן הפּרטי הוא הפּושע ולא העם
הרוסי. לא כן אם יעקב היהודי יפשע אז על כל <strong>ישראל</strong> יצא הקצף. – כי “לא
<strong>יעקב</strong> יאמר עוד שמך, כי אם <strong>ישראל</strong>!”</p>
<p>(רבי יצחק מוולאזין)</p>
<p>“ויזרח לו השמש והוא צולע על ירכו”.</p>
<p>תמיד ובכל מקום אשר יזרח השמש עליו, ידמה כי השמש זרחה לו, וגם אם אך יקוה כי תזרח לו, אז יחל יעקב לצלוע על ירכו…</p>
<p>*</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/32179">https://benyehuda.org/read/32179</a></div></body>