<h1>ויצא, חלום יעקב; הסולם</h1>
צבי הירש מסליאנסקי
<body align="right" dir="rtl"><div align="right" dir="rtl"><!DOCTYPE html>
<body>
<p>כיעקב הפּרטי, כן גם יעקב הכללי, <strong>יוצאים והולכים</strong>. ויצא
יעקב מבאר שבע, וילך חרנה; ויצא מארץ ישראל, וילך בבלה; ויצא מבבל, וילך
פּרסה; ויצא מפּרס, וילך יונה; ויצא מיון, וילך רומאה.</p>
<p>בודד, נעזב ומשולח, בורח מחמת אחיו התקיף ממנו. סובל עוני
ומחסור, רגליו בצקו, ידיו רפו, ברכיו כשלו, גבו כפוף מסבל המשא העמוס עליו
לעיפה, מטהו בידו ומתנהל בכבדות והנה פּתאום השמש בא, חושף ועלטה סביבו
ותוגה ועצבון בלבבו –</p>
<p>“ויקח מאבני המקום וישם מראשותיו, וישכב במקום ההוא”.</p>
<p>“ויחלום” –</p>
<p>בעת חשכה ורעה הנהו חולם תמיד –</p>
<p>“ויחלום” –</p>
<p>"והנה סולם מוצב ארצה וראשו מגיע השמימה, והנה מלאַכי</p>
<p>אלהים עולים ויורדים בו, והנה ה' נצב עליו!"</p>
<p>*</p>
<p>מה נורא ונשגב החלום הנעלה הזה לעיני יעקב הפרטי, בראותו
את סמל יעקב הכללי בסולם, אשר אין לו בסיס נאמן ומעמד נכון, כי אם <strong>מוצב
ארצה</strong> ונשוא מארץ לארץ מבית לבית – בתים רבים וארמונים גדולים, אשר על ידי
הסולם הזה <strong>עלו וירדו</strong> בו, כבר נחרבו, נצתו, נהרסות עד היסוד, והסולם
עודנו קים ומטלטל מהבתים החרבים להבתים הנבנים. וכשם שאי־אפשר לבנות, בלי
סולם, כן אי־אפשר להרוס בלעדו. הבנין והסתירה מתהוים אך על ידי הסולם, כי
כראשו מגיע השמימה מה' נצב עליו – אוריתא וישראל וקוב"ה חד הוא; ומלאכי
אלהים – כחות הבנין וכחות הסתירה – עולים ויורדים רק בו, החיי והקים
לעולם.</p>
<p>*</p>
<p>הוי, מה רבו העולים והיורדים אשר עלו וירדו <strong>בו!</strong> אשור,
בבל, פּרס, יון, רומא לעיני אבותינו; ספרד, רוסיה, ופולניה בימינו בדורנו –
והסולם?… הנה פּה בארצות־הברית באמריקה, העולה מעלה מעלה!…</p>
<p>*</p>
<p>שאלת <strong>היהודים</strong> ושאלת <strong>הפּועלים</strong> היו לשאלה אחת בחיי יעקב אבינו, בטענתו ללבן דודו:</p>
<p>“אתה ידעת את אשר עבדתיך!”</p>
<p>ולבן השיבו:</p>
<p>“נקבה שכרך עלי ואתה!”</p>
<p>יעקב התלונן בתלונת הפּועלים אל בעליהם לאמר: “אתה ידעת
אשר מקנך היה אתי, כי מעט אשר היה לך לפני” – רוסיה לפני כבשה את פּולניה
ויהודיה – “ויפרוץ לרוב, ויברך ה' אותך לרגלי, ועתה מתי אעשה גם אנכי
לביתי?”</p>
<p>לבן התמם וישאלו שנית:</p>
<p>"מה אתן לך?</p>
<p>ויעקב עונה בחרי־אף:</p>
<p>“לא תתן לי מאומה” –</p>
<p>אינני דורש מתנות ממך.</p>
<p>*</p>
<p>המלכים והנשיאים האשכנזים בימי־הבינים החליפו את זכויות
היהודים עשרת מונים: פּעם עבודת אדמה, פּעם הלואת כספים, ופעם להיות
אנשי־הבינים – <strong>סוחר־מוכר</strong>, כלבן בשעתו, עם העקודים, הנקודים והברודים,
<strong>ויעקב נאלץ לעשות מקלות ולפצל פּצלים…</strong></p>
<p>"וישמע את דברי בני לבן לאמר: לקח יעקב את כל אשר</p>
<p>לאבינו ומאשר לאבינו עשה את כל הכבוד הזה. וירא יעקב</p>
<p>את פּני לבן והנה איננו עמו כתמול שלשום" ־</p>
<p>הפרעות והרעמים.</p>
<p>אז נולדה <strong>חבת ציון הראשונה</strong> –</p>
<p>“ויאמר ה' אל יעקב: שוב אל ארץ אבותיךָ!”</p>
<p>"וישלח יעקב ויקרא לרחל וללאה <strong>השדה –</strong></p>
<p>ויבאר להן את נכלי אביהן.</p>
<p>"ותען רחל ולאה ותאמרנה לו: העוד לנו חלק ונחלה בבית</p>
<p>אבינו? הלא <strong>נכריות</strong> נחשבנו לו" –</p>
<p>רק בתעודות צהובות מותר לעו לשבת אתם. בתור קדשות אז נחשבנו להם.</p>
<p>*</p>
<p>הסולם פּה בארצות הברית עומד בתקפו אחרי כל אלה רק סולם הנהו… הבה נשוב לארצנו ונבנה לנו בית…</p>
<p>*</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/32178">https://benyehuda.org/read/32178</a></div></body>