<h1>שׁמות, תולדות משה</h1>
צבי הירש מסליאנסקי
<body align="right" dir="rtl"><div align="right" dir="rtl"><!DOCTYPE html>
<body>
<p>התורה מספרת את תולדותיו עוד בטרם הולדו ומתחלת מנשואי הוריו לאמר:</p>
<p>“וילך <strong>איש</strong> מבית <strong>לוי</strong> ויקח את <strong>בת לוי</strong>. ותהר האשה ותלד בן”.</p>
<p>*</p>
<p>התורה משלמת את תולדותיו בקבורתו לאמר:</p>
<p>“ולא ידע איש את קבורתו עד <strong>היום הזה</strong>.”</p>
<p>*</p>
<p>מדוע הסתיר ה' את קבר מחוקקנו?</p>
<p>מחאה חזקה וחיה נגד המחוקק הנוצרי, אשר מאמיניו שדדו ממנו את אביו ויקדשו את קברו.</p>
<p>*</p>
<p>תולדות המחוקק ודברי ימי העם מתאימים בד בבד, כמוהו השלכו
בתוך גלי המים הזדונים, התנינים שואפים לבלעם חיים ותתצב אחותו <strong>מרחוק</strong>
לדעה מה יעשה לו באחרית הימים והנה גם הגלים גם התנינים לא נגעו בו
לרעה.</p>
<p>*</p>
<p>בת פרעה משתה את הילד מן המים ותקרא למיניקות שונות מעמים
שונים להיניקו, ומשה הקטן כישראל הגדול מאנו לינוק משדיים נכריות– משה חכה
ליוכבד אמו, וישראל<strong>– לציון־ארצו</strong>.</p>
<p>"<strong>ויגדל</strong> משה ויצא אל אחיו, וירא איש מצרי מכה איש</p>
<p>עברי <strong>מאחיו</strong>. ויפן כה וכה, וירא כי אין איש" – להצילו.</p>
<p>“ויך את המצרי ויטמנהו בחול”.</p>
<p>"ויצא ביום השני והנה שני אנשים עברים נצים. ויאמר</p>
<p>לרשע: למה תכה רעךָ? ויאמר: מי שמם לאיש שר ושופט</p>
<p>עלינו? הלהרגני אתה אומר, כאשר הרגת את המצרי? ויירא</p>
<p>משה ויאמר: אכן נודע הדבר!" – “מפּני הדלטוריא שבהם”.</p>
<p>אחרי המראה הראשון אמר:</p>
<p>"רבונו של עולם! שבעים אומות יש בעולם וכלן אינן</p>
<p>משועבדות, ואומה זו מפּני מה היא משועבדת?"</p>
<p>אחרי המראה השני, "שני <strong>עברים נצים</strong>, נוכח לדעת ולהבין את החידה, ויען ויאמר:</p>
<p><strong>“אכן נודע הדבר!…”</strong></p>
<p>"וירא מלאך ה' אליו בלבת אש מתוך הסנה. וירא והנה</p>
<p>הסנה בוער באש והסנה איננו אוכל. – – – אסורה נא</p>
<p>ואראה את המראה הגדול הזה, ומדוע לא יבער הסנה?" –</p>
<p>מהאש הבּוער <strong>מבפנים ומבחוץ</strong></p>
<p>"ויקרא אליו אלהים מתוך הסנה, ויסתר משה פּניו מהביט</p>
<p>אל האלהים"…</p>
<p>*</p>
<p>"שלחה מלכות הרשעה אצל נסטרא (ממונה) של בית פּעור:</p>
<p>הראנו היכן משה קבור. עמדו למעלה, נדמה להם למטה.</p>
<p>למטה – נדמה להם למעלה. נחלקו לשתי כתות, אותן שעמדו</p>
<p>למעלה, נדמה להם למטה, ואותם שעמד למטה, נדמה להם למעלה." (סוטה יד.)</p>
<p><strong>משה וישראל חד הוא!</strong></p>
<p>גלוי וידוע לשונאינו, שעם ישראל קבור הוא לכל הדעות, אלא
שנחלקו בדעותיהם <strong>היכן</strong> אפשר למצוא את הסבה<strong>, מפּני מה</strong> הוא קבור. עמדו
<strong>למעלה</strong> – המשכילים שבהם, שעומדים למעלה בחברה האנושית, אומרים,
<strong>שקברו</strong> של ישראל הוא <strong>למטה</strong> – בדור הישן, שעומד במדרגה נמוכה בהשכלה
כללית. עמדו <strong>למטה</strong> – החשוכים שבהם, העומדים למטה במדרגת השכלתם, אומרים
<strong>שקברו</strong> של ישראל הוא <strong>למעלה</strong> – בדור החדש, שעומד למעלה בהשכלתו. הללו
רואים את קברנו במעמד הפּועלים שלנו, הנלחמים על קיומם, והללו רואים את
קברנו במעמד העשירים שבתוכנו, המנצלים את הפּועלים. <strong>“ולא ידע איש את
קבורתו”</strong> – ואין אומות העולם יכולות לדעת ולהבין <strong>היכן</strong> ישראל
קבור…</p>
<p>*</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/32183">https://benyehuda.org/read/32183</a></div></body>