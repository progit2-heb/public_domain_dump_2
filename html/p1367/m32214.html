<h1>עקב, העזובה</h1>
צבי הירש מסליאנסקי
<body align="right" dir="rtl"><div align="right" dir="rtl"><!DOCTYPE html>
<body>
<p>“ותאמר ציון עזבני ה' וה' שכחני”.</p>
<p>אומללות הן הגרושות והאלמנות, חייהן מרים ונוראים, אך מר
מהן גורל <strong>העזובה</strong>, העגונה, <strong>השכוחה</strong>, התלויה בין תקוה ופחד, התוחלת
המושכה תמוץ כעלוקה את דמי לבה ונבל תבל כשושנה הנקטפת בלא עתה, ונדרסת תחת
רגלי השור והחמור.</p>
<p>*</p>
<p>כל הפּגעים והזועות, כל המקרים ומרעין בישין לא יכילו
בקרבם גם שמץ מהתלאות האצורות בשם <strong>העגונה</strong>, והאסון הנורא הזה הוא רק
בתוך בית ישראל.</p>
<p>*</p>
<p>“רנו שמים וגילי ארץ, פּצחו הרים רנה. – למה? כי נחם ד'
עמו וענייו ירחם. כי נחם ה' <strong>ציון</strong> אין כתיב כאן, אלא כיון שראתה ציון
שהגליות מתכנסות, וכל ישראל והשמים והארץ שמחים להם, והיא איננה נזכרת
תחלה, התחילה אומרת “וה' שכחני”. אמר לה הקדוש ברוך הוא: יש חופּה שאין
לה כלה? שאי סביב עיניך וראי כלם נקבצו באו לך. חי אני נאום ה' כי כלם
כעדי תלבשי ותקשרם ככלה”.</p>
<p>(פּסיקתא רבתי ל"א)</p>
<p>*</p>
<p>ותאמר ציון <strong>עזבני ה'</strong> " – עזובה, גלמודה, רעבה וצמאה,
שכוחה וגולה נודדת העגונה האומללה מארץ לארץ ומממלכה אל ממלכה, נודדת עם
בניה, ומרוב עניה ומחסורה יעזבוה גם בניה ונתונים לעמים אחרים, מדברים שפות
שונות, אך לא את <strong>שפתה</strong>.</p>
<p>"שמוני נוטרה את הכרמים –</p>
<p>כרמי שלי לא נטרתי!"</p>
<p>בנותיה היפות והעדינות משלכות ההרמונה בארגנטינא, בניה
היקרים משרתים בבתי-המלון בצרפת, נושקי השבט ברוסיה ופולניה, נמכרים לעקר
בבריטניה, ומתגוללים באשפּות פּרס ומרוקו.</p>
<p>*</p>
<p>ותאמר ציון אחרי ראותה, כי נחם ה' עמו וענייו ירחם בארצות
שונות, רבים מבניה יושבים בבתי-המחוקקים, על כסאות למשפּט, שרי צבא, בעלי
אוצרות, פּקידי ממשלות, נהנים מאור הדרור על אדמת קולומביא, – אז תצעק
בקול:</p>
<p>“<strong>עזבני!</strong>” “<strong>שכחני!</strong>”</p>
<p>וה' עונה:</p>
<p>“התשכח אשה עולה? – ישראל, אוריתא וקב”ה חד הוא. <strong>עזבתיך ולא שכחתיך!</strong>"</p>
<p>*</p>
<p>התעודדי עזובה, התעוררי שכוחה, התאזרי עוז, “פּתחי פּתח
כמחט של סדקית ואני אפתח לך פּתח כפתחו של אולם”. יבא יום <strong>ובניך מרחוק</strong>
יבאו אליך ואור ה' יאיר עליך כאור שבעת הימים.</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/32214">https://benyehuda.org/read/32214</a></div></body>