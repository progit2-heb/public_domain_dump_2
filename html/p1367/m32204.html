<h1>במדבר, במדבר!</h1>
צבי הירש מסליאנסקי
<body align="right" dir="rtl"><div align="right" dir="rtl"><!DOCTYPE html>
<body>
<p>אין עם עלי תבל, אשר יחל את דברי ימיו ותולדותיו בלי כל
ארץ ומדינה; היונים נהיו ליונים אחרי אשר התישבו בארץ יון; הרומים נקראו
רומים אחרי נחלם את העיר רומא. רק עמנו, עם ישראל, החל להתפּתח בתור עם בעל
נימוס ובעל חוקים טובים ומשפּטים צדיקים <strong>במדבר</strong>, בטרם יראה את <strong>ארצו</strong>
הוא ורק ההבטחה האלהית עודדה אותו ותקימהו לעם עולם, עם החי זה אלפּים שנה
בלי ארץ וממשלה.</p>
<p>*</p>
<p>נורא ואיום הוא המדבר <strong>להנודדים</strong>. הרוחות והסערות
מסביבם, קרני השמש הבוערות על ראשיהם, ערמות החול הלוהטות תחת רגליהם, הרעב
והצמא בתוכם, החיות הטורפות, הנחשים והעקרבים וכל האימות והפּחדים מכל
עבריהם.</p>
<p>*</p>
<p>נאות שדי (אָאַזען) הקטנות הן הנה המשיבות, המחיות והמעודדות את נפשות העטופים…</p>
<p>הן זה הוא גורל העם הנודד <strong>במדבר הגלות</strong> זה כאלפּים שנה.</p>
<p>*</p>
<p>“וידבר ה' אל משה <strong>במדבר</strong> סיני”. – “קול קורא: <strong>במדבר</strong> פּנו דרך ה', ישרו <strong>בערבה</strong> מסלה לאלהינו”.</p>
<p>*</p>
<p>“זכרתי לך חסד נעוריך, אהבת כלולותיך<a class="footnote" href="#fn:1" id="fnref:1" title="see footnote"><sup>1</sup></a>, לכתך אחרי <strong>במדבר</strong>, בארץ <strong>לא זרועה</strong>”; "קדש ישראל לה‘,
ראשית תבואתה, כל אוכליו יאשמו, רעה תבא עליהם, נאום ה’ ".</p>
<p>“ולא אמרו איה ה' המעלה אותנו מארץ מצרים, המוליך אותנו
<strong>במדבר</strong> בארץ ערבה ושוחה, בארץ ציה וצלמות, בארץ לא עבר בה איש ולא ישב
שם אדם, ואביא אתכם אל ארץ הכרמל לאכול פריה וטובה”.</p>
<p>*</p>
<blockquote>
<p>“עולת תמיד העשויה בהר סיני”</p>
</blockquote>
<p>“תניא רבי עקיבא אומר: עולה שהקריבו ישראל <strong>במדבר</strong> עולת תמיד הואי, דכתיב “עולת תמיד העשויה בהר סיני”, <strong>קרבה ולא פסקה</strong>”.</p>
<p>(חגיגה י‘, ב’)</p>
<p>אמנם כן, ישראל בעצמו הוא <strong>עולת התמיד</strong> העשויה <strong>בהר סיני</strong>, הוא <strong>העולה</strong>, הוא <strong>המזבח</strong> והוא <strong>הכהן</strong>…</p>
<p>*</p>
<p>כל העמים נהיו לעמים בארצותיהם ובהגרשם מארצם מתו, וישראל
היה לעם במדבר וישאר לעם גם אחרי צאתו מארצו ויציץ ויפרח שנית בשובו
לארצו…</p>
<p>"<strong>במדבר סיני</strong>. – למה במדבר סיני? מכאן שנו רבותינו: בג' דברים נתנה התורה: <strong>באש ובמים ובמדבר</strong>.</p>
<p><strong>באש</strong> מנין? – שנאמר: “והר סיני עשן כולו מפּני אשר ירד עליו ה' באש, ויעל עשנו כעשן הכבשן ויחרד כל ההר מאד”.</p>
<p><strong>במים</strong> מנין? – שנאמר: “ה' בצאתך משעיר, בצעדך משדה אדום, ארץ רעשה, גם שמים נטפו, גם עבים נטפו מים”.</p>
<p><strong>במדבר</strong> מנין? – שנאמר: “וידבר ה' אל משה במדבר סיני”.</p>
<p>ולמה נתנה בשלשה דברים הללו? – אלא מה אלו חנם לכל באי
העולם, כן דברי תורה חנם הם, שנאמר: “הוי כל צמא לכו למים ואשר אין לו כסף
לכו שברו ואכלו”.</p>
<p>דבר אחר: מה במדבר? – כל מי שאינו עושה עצמו הפקר <strong>כמדבר</strong> אינו יכול לקנות את התורה".</p>
<p>(תנחומא במדבר)</p>
<p>*</p>
<p>“והיה מספּר בני ישראל כחול הים, אשר לא ימד ולא יספר, והיה במקום אשר יאמר להם <strong>לא עמי</strong> אתה, יאמר להם <strong>בני אל חי</strong>”.</p>
<p>*</p>
<p>לכן הנה אנכי מפתיה והולכתיה המדבר – מקום כלולתה מלפנים –
ודברתי על לבה, ונתתי לה את <strong>כרמיה</strong> משם ואת עמק עכור <strong>לפתח תקוה</strong>
וענתה שמה כימי נעוריה וכיום עלותה מארץ מצרים".</p>
<p>(הושע ב')</p>
<p>*</p>
<p>“וקשת וחרב ומלחמה אשבור מן הארץ” – זאת היא תעודתנו ומשאת נפשנו.</p>
<blockquote>
</blockquote>
<div class="footnotes">
<hr/>
<ol>
<li id="fn:1">
<p>“כלותיך” במקור המודפס. צ“ל: כלולותיך (ירמיה ב, ב)  – הערת פב”י. <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/32204">https://benyehuda.org/read/32204</a></div></body>