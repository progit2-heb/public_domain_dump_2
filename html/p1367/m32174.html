<h1>לך לךָ , צור חוצבנו</h1>
צבי הירש מסליאנסקי
<body align="right" dir="rtl"><div align="right" dir="rtl"><!DOCTYPE html>
<body>
<p>"שמעו אלי רודפי צדק מבקשי ה', הביטו אל צור חצבתם ואל</p>
<p>מקבת בור נקרתם, הביטו אל אברהם אביכם". (ישעיה נ"א)</p>
<p>חולה הוא עם ישראל; אולם מחלתו לא מורשת אבותיו היא.</p>
<p>*</p>
<p>הרופא האמן ידרוש ויחקור תמיד מפי החולה על אדות הוריו אם בריאים היו.</p>
<p>*</p>
<p>שתי מחלות שמות שמות בנו: <strong>אהבת הבצע ופירוד הלבבות</strong>. האם ירשנו אותן מאבותינו? הבה נביט אל צור חוצבנו.</p>
<p>*</p>
<p>על אדות הראשונה הננו שומעים בפרשת השבוע את שבועת אבינו למלך סדום לאמר:</p>
<p>"הרימותי ידי לאל עליון קונה שמים וארץ,</p>
<p>אם אקח מחוט ועד שרוך נעל".</p>
<p>*</p>
<p>על אדות השניה הננו רואים את הליכות אברהם עם לוט בן אחיו
– <strong>אברהם ולוט!</strong> נזיר ושכור; ממציא אחדות הבורא, ומחלל כבוד
בנותיו.</p>
<p>*</p>
<p>“הפרד נא מעלי, אם השמאל ואימינה, ואם הימין ואשמאילה” –
התחנן אבינו לפני בן אחיו – כי “הכנעני והפּריזי אז יושב בארץ”, <strong>“חלול
השם”,</strong> “למה יאמרו הגוים”. אחרית הסכסוך היתה, כי לוט בחר לו את ככר הירדן
המלא משקה אברהם ישב בארץ כנען.</p>
<p>"ויבא הפּליט ויגד לאברהם העברי והוא שוכן באלוני ממרא</p>
<p>האמורי אחי אשכול ואחי ענר והם בעלי ברית אברם".</p>
<p>*</p>
<p>"אבינו היה בטוח, כי עדיו לא תגיע הרעה, כמונו החוסים כעת פּה תחת דגל הכוכבים והפּסים, ובכל זאת –</p>
<p>“וישמע אברהם, כי נשבה <strong>אחיו</strong>, וירק את חניכיו!”</p>
<p>פה יכונה לוט בשם “אח” ולא בן אח", יען כי בעת צרה, כל בני עם אחד אחים המה, מבלי שים לב להתחלקות הדעות והמדות.</p>
<p>*</p>
<p>הנביאים הם גאון לאומנו, ואבינו הראשון הוא גם החוזה
הראשון: את הנבואה הראשונה הננו קוראים היום בפּרשת השבוע, אשר היה דבר ה'
אל אברם <strong>במחזה</strong>.</p>
<p>*</p>
<p>ובמחזה הראשון נחזה את גורל האומה זה ארבעת אלפים שנה: אבי
האומה החל לנדוד בארצות החיים, ובראשית נדודיו הראו שונאיו ומנדיו אותות
אהבה לאשתו, סמל לגורל בנות אברהם עד היום; את הבנים ישליכו היאורה – או
החוצה – ואת הבנות יחיון…</p>
<p>*</p>
<p>הננו מרגישים את קדושת חיי המשפחה במלים האלה: “ד” אלהים
מה תתן לי ואנכי הולך ערירי!" ואחרי ראותו במחזה את חיי צאצאיו הנעים
והנדים קרא בקול מר:</p>
<p><strong>"הן לי לא נתת זרע!</strong></p>
<p>אחר אשר יתגוררו בארצות לא להם לא יוכלו להיות <strong>בני ברוח</strong>.</p>
<p>*</p>
<p>“ויוצא אותו <strong>החוצה</strong> – מכל העמים, ויאמר הבט־נא
<strong>השמימה</strong> וספור את הכוכבים, אם תוכל לספור אותם – בהיותם פּזורים בלי סדר
ומשטר – ויאמר לו: זה גורל בניך להיות <strong>מורמים מהארץ</strong> ופזורים ככוכבים
בשמים. וזה הוא סוד קיומם, אשר לא יגורו בארץ אחת, לבלי יטמעו ויתבוללו
בתוך האזרחים, והאמין בה‘, וחשבה אברהם לו – לה’ – צדקה, שעשה הקב”ה לישראל
שפּזרם בין האומות ויביטו רק <strong>השמימה</strong>, כי אין להם כל <strong>חלק
בארץ</strong>.</p>
<p>*</p>
<p>אחרי הן הבטיחהו לתת לזרעו את הארץ ויראה במחזה את <strong>העגלה
המשלשת</strong>, העז המשלשת, האיל המשלש – הממשלות הנוצריות – ויבתר אותם בתוך –
על ידי ספרי הקדש בתר לוטהער את הדת הנוצרית…</p>
<p>*</p>
<p>אברהם ראה במחזה את כל התועבות והשערוריות בימי הבינים –
בבא השמש – והנה אימה וחשיכה גדולה נופלת עליו מתעתועי האינקוויזיציאן
האיומה. ומה נוראה היא “הברית בין הבתרים” אשר כרת אתו ה' בין <strong>בתרי הבשר
של ההרוגים הקדושים</strong>, מן ירושלים עד פּרוסקורוב, ומנבוכדנצר הבבלי עד
ניקולאי הרוסי.</p>
<p>השיחה בין מלך סדום ובין אברהם מצלצלת באזנינו בכל תקופות דברי ימינו מעת היותנו לגוי עד היום הזה.</p>
<p>סנחריב האשורי, אנטיכוס הסורי, פרדינאנד הספרדי ואלכסנדר הרוסי הציעו לנו את הצעת המלך הסדומי:</p>
<p>“<strong>תן לי הנפש והרכוש קח לך</strong>”.</p>
<p>ואנחנו משיבים תמיד את תשובת אבינו הראשון:</p>
<p>“<strong>הרימותי ידי לאל עליון קונה שמים וארץ, אם אקח מחוט ועד שרוך נעל, ולא תאמר אני העשרתי את אברם</strong>”.</p>
<p>בכל התקופות, בכל הארצות הנחנו את <strong>רכושנו</strong> והצלנו את <strong>נפשותינו</strong>.</p>
<p>*</p>
<p>בפגישת אברהם ומלך סדום, כן פגישת יעקב ועשו; סנחריב
וחזקיהו, נבוכדנצר וצדקיהו, אנטיכוס ומתתיהו, אספסינוס ובן זכאי, בכל
הפגישות שמענו תמיד קול קורא:</p>
<p>“<strong>תן לי הנפש</strong> !”</p>
<p>וקול ישראל עונה:</p>
<p>“<strong>הרימותי ידי לאל עליון!</strong>”</p>
<p>*</p>
<p><strong>מתי יהיה הקץ לנדודים?</strong> – שאל הרב והחוזה הראשון.</p>
<p>“<strong>לזרעך אתן את הארץ הזאת</strong>” – השיבהו ה'.</p>
<p>"אמר רבי לוי: בשעה שהיה אברהם אבינו מהלך בארם נהרים</p>
<p>ובארם נחור, ראה אותם אוכלים שותים ופוחזים, אמר הלואי</p>
<p>שלא יהי חלקי בארץ הזאת, כיון שהגיע לסולמה של צור,</p>
<p>ראה אותם עסוקים בניכוש ובעידור, אמר הלואי יהי חלקי</p>
<p>בארץ הזאת. אמר לו: לזרעך אתן את הארץ הזאת".</p>
<p>(בראשית רבה פ' ל"ט)</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/32174">https://benyehuda.org/read/32174</a></div></body>