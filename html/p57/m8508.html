<h1>קִיר הַפֶּלֶא אֲשֶׁר בְּוֶרְמַיְזָה</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>מִלְּבוֹא הַשּׁוּק עַד אֵם הָרְחוֹב</p>
<p>קוֹל-צִלְצוּל בָּא, קוֹל-הַלְמוּת תֹּף,</p>
<p>חֲצוֹצְרוֹת וּמְצִלְתָּיִם.
קוֹל-הָמוֹן בָּא, קוֹל הֲמוֹן-עָם,</p>
<p>בַּסָּךְ, בַּגְּדוּד, בַּשִּׁיר הָרָם,</p>
<p>בִּפְסִיעָה אַחַת אֶחָת.
הָרֶכֶב נָע אֶל שַׁעֲטוֹת סוּס,</p>
<p>הַלַּנְדְּסְקְנֶכְט זָע, אֲדֻמֵּי-סוּת,</p>
<p>צְרוֹר-נוֹצוֹת עַל הַכּוֹבָע.
יֵשׁ יִבְרֹק אוֹר וְטָס כַּסִּיס</p>
<p>עַל-פְּנֵי סוֹחֵרָה וְחֹד חֲנִית,</p>
<p>עַל גַּרְזֶן-אוֹן וָפָלֶד.
מַה-צַּר הָרְחוֹב בִּקְצֵה הָעִיר!</p>
<p>וּכְאֶבֶן אַחַת קִיר עַל קִיר,</p>
<p>כָּל דֶּרֶךְ לִנְטוֹת אָיִן.
בִּשְׁפַל הָרְחוֹב הוֹלֶכֶת אַט</p>
<p>עִבְרִיָּה, רַגְלָהּ כְּמוֹ בַּסַּד –</p>
<p>כִּי כְּרֵסָהּ בֵּין שִׁנֶּיהָ.
וּפִתְאֹם נָטָה, פִּתְאֹם סָר</p>
<p>הַגְּדוּד הַבָּא לָרְחוֹב הַצָּר,</p>
<p>הַדֻּכָּס עוֹבֵר בְּרֹאשׁוֹ.
הָאִשָּׁה נִרְתְּעָה אֶל הַצַּד,</p>
<p>בִּמְבוּכָה הִיא: אֵי תַצִּיב יָד,</p>
<p>עוֹד רֶגַע וְהִיא נִרְמָסֶת.
שָׁוְא תִּתְיַפֵּחַ, תִּשָּׂא קוֹל…</p>
<p>הַגְּדוּד הִנֵּהוּ – אַל חֲמֹל</p>
<p>עַל אִשָּׁה יְהוּדִיָּה!
נִלְחָצָה הִיא בֵין קִיר וָקִיר,</p>
<p>הָאָדָם – עֵץ, וְהַכֹּתֶל – גִּיר,</p>
<p>אֵין רֶוַח וְהַצָּלָה!
מִכֹּבֶד בַּרְזֶל כָּל סוּס שַׁח,</p>
<p>עַל הַפָּרָשִׁים בַּרְזֶל צַח:</p>
<p>הַקּוֹבַע וְהַסּוֹחֵרָה.
בִּידֵיהֶם בַּרְזֶל – הַחֲנִית,</p>
<p>וְהַלֵּב לֶב-בַּרְזֶל, לַהֲמִית</p>
<p>הַבַּרְזֶל בַּרְזֶל יָעַן.
וַיְהִי כִּי קָשָׁה לֵב הָאִישׁ,</p>
<p>וַיַּחְמֹל קִיר וְנִבְקַע חִישׁ,</p>
<p>וַתָּבוֹא בּוֹ הָאִשָּׁה.
הוֹי עִיר וֶרְמַיְזָה, עִיר הַנּוֹי!</p>
<p>הַקִּיר עוֹד בָּהּ, וְהַנִּקְרָה בוֹ.</p>
<p>הַבָּא שָׁם וִימַשְׁשֶׁנּוּ.
הַקִּיר עוֹדֶנּוּ, נִקְרָה בוֹ –</p>
<p>הוּא קִיר-הַפֶּלֶא בְּעִיר הַנּוֹי,</p>
<p>הֲרַת אַגָּדוֹת-פֶּלֶא.
כֹּה לִפְנֵי שָׁנִים הַרְבֵּה מְאֹד</p>
<p>בָּעִיר אָז פָּרְחוּ אָוֶן, שֹׁד,</p>
<p>מֶמְשֶׁלֶת פְּרִיצֵי-אָדָם.
מֶמְשֶׁלֶת-זָדוֹן וְגֶבֶר עָז…</p>
<p>וְלוּ קָרָה כַּדָּבָר בְּיָמֵינוּ – כִּי-אָז</p>
<p>לֹא תָזוּז מִמְּקוֹמָהּ גַּם-אָבֶן!</p>
</blockquote>
<p>סוינמינדה, 1924</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/8508">https://benyehuda.org/read/8508</a></div></body>