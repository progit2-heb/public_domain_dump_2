<h1>גַּם תִּרְזָה, גַּם אֹרֶן</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>גַּם תִּרְזָה, גַּם אֹרֶן, גַּם אַלּוֹן,</p>
<p>בַּפַּרְדֵּס כֻּלָּהַם נִרְדָּמוּ,</p>
<p>וַיִּדֹּם בֶּחָצִיר הֶחָגָב,</p>
<p>אַךְ חֶרֶשׁ מַעְיָנִים יִזְרֹמוּ.
בֵּין צְלָלִים לִי פֵּרְשׂוּ כַפֵּיהֶם</p>
<p>גַּם תִּרְזָה, גַּם אֹרֶן, גַּם אַלּוֹן…</p>
<p>מֶה-אָיֹם, מַה-שָׁחוֹר הַלַּיְלָה,</p>
<p>לִי נִשְׁקַף מִשִּׁמְשׁוֹת הַחַלּוֹן!
מֶה-אָיֹם, מַה-שָׁחוֹר הַלַּיְלָה,</p>
<p>אַךְ זְעֵיר-שָׁם יוֹפִיעוּ כּוֹכָבִים;</p>
<p>עוֹד קָדְרָה, הָהּ, נַפְשִׁי מִמֶּנּוּ,</p>
<p>כִּסּוּהָ, עִפְּלוּהָ הֶעָבִים.
לִבָּתִי בִּי – מִגְדַּל הַדְּמָמָה</p>
<p>בְּלַיְלָה מְלֵא צִלְלֵי-צַלְמָוֶת;</p>
<p>בָּהּ קָפְאָה אַהֲבָתִי יוֹקֵדָה,</p>
<p>שִׂנְאָתִי הָעַזָּה מִמָּוֶת.
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/4124">https://benyehuda.org/read/4124</a></div></body>