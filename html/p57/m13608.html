<h1>שִׁיר-עֶרֶשׂ לִבְנִי</h1>
ריכרד דמל / שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לְבֵית אָבִי אוֹרְבָה סוּפַת-אֵל,</p>
<p>וּלְבָבִי יַךְ בִּדְמִי הַלֵּיל;</p>
<p>כָּךְ הֱקִיצוֹתִי מִן-יְלֵל</p>
<p>הַסּוּפָה בְּעוֹדִי יֶלֶד-תֹּם.</p>
<p>בַּעֲרִיסָתְךָ, רָחוֹק מִכָּאן,</p>
<p>אֲמָרַי שְׁמַע, בֵּן רַעֲנָן:</p>
<p>עַל כַּנְפֵי-רוּחַ בָּאִים הֵם בַּחֲלוֹם.</p>
</blockquote>
<blockquote>
<p>וַיְהִי גַם-לִי שְׂחוֹק מִן-הַחֲלוֹם;</p>
<p>וּבְסַעַר עַז יָשַׁנְתִּי דֹם,</p>
<p>עַד בָּא, כַּאֲשֶׁר בָּא הַיּוֹם,</p>
<p>לֵיל כֶּבֶד-עָב,</p>
<p>הַיּוֹם לַסּוּפָה נַהַם עָז,</p>
<p>וּבְרֶטֶט מִתּוֹך יִרְאָה אָז</p>
<p>הֶאֱזַנְתִּי לָהּ, כְּהַאֲזִין אִישׁ לְמוּסַר-אָב.</p>
</blockquote>
<blockquote>
<p>וּשְׁמַע, אֵיךְ פָּשַׁט שָׁם הַקְרָב,</p>
<p>וְעֵץ וָעֵץ מְסָרֵב וְרָב:</p>
<p>הוֹי, בְּנִי, סְבִיב עַרְשְׂךָ אַךְ שָׁוְא</p>
<p>הַסַּעַר קוֹצֵף; הַסְכֵּת, שְׁמָע,</p>
<p>לוֹ זָר כָּל-פִּיד, וְזָר לוֹ עֹל.</p>
<p>וּבֵין אִילָנוֹת יִתֶּן-קוֹל:</p>
<p>הֱיֵה מַה-שֶּׁאָתָּה.</p>
</blockquote>
<blockquote>
<p>וְאִם יָבֹא יוֹם, וְאָבִיךָ בּוֹ</p>
<p>יַזְכִּירְךָ חוֹבַת בָּנִים – בְּנוֹ,</p>
<p>אַל-תֵּפֶן לוֹ, אַל-תִּשְׁמַע לוֹ:</p>
<p>הַסַּעַר סָח לַאֲבִיב-הַיַּעַר, שְׁמָע:</p>
<p>לְבֵית אָבִי אוֹרְבָה סוּפַת-אֵל,</p>
<p>וּלְבָבִי יַךְ כְּלַפֵּי הַלֵּיל</p>
<p>וְיִכְמָהּ…</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/13608">https://benyehuda.org/read/13608</a></div></body>