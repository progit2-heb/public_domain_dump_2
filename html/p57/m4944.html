<h1>הַפַּעֲמוֹנִים</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֶל רַעַם פַּעֲמוֹנִים – קוֹל קוֹרֵא לְדָם.</p>
<p>בָּם-בָּם! בָּם-בָּם! בָּם-בָּם! –</p>
<p>הָבְקְעָה הָעִיר! הַיְדַּמַקִּים</p>
<p>הִכְרִיעוּ לַטֶּבַח הַקְּהִלָּה – הָעָם</p>
<p>נָשָׂא הַבִּזָּה בְּשַׂקִּים.
יוֹמַיִם הִתְגּוֹלְלוּ הַפְּגָרִים בָּעִיר,</p>
<p>בַּשְּׁלִישִׁי הִשְׁלִיכוּם הַבּוֹרָה;</p>
<p>וַיְחַלְּלוּ הַמִּקְדָּשׁ (בְּצוֹאַת-חֲזִיר</p>
<p>טִמְּאוּ כָל סִפְרֵי-הַתּוֹרָה),
וּמִגְדָּל לוֹ בָנוּ לָבָן וָרָם,</p>
<p>וַיִּתְּנוּ בוֹ קְהַל-פַּעֲמוֹנִים.</p>
<p>וְהָיָה בְּהִתְפַּלֵּל הַכֹּמֶר הַקָּם,</p>
<p>וְהָיוּ לוֹ עוֹנִים:</p>
<p>בִּים-בָּם! בִּים-בָּם!
וְיִשְׁמַע הָאֶחָד מִ’לָּמֶד-הַוָּא"ו',</p>
<p>וַיָּבוֹא יְחִידִי בַלַּיְלָה וּסְתָו,</p>
<p>וַיָּבוֹא וַיֹּאמֶר הַ“קַּדִּישׁ”</p>
<p>“יִתְגַּדַּל וְיִתְקַדַּשׁ…”</p>
<p>" וַיְהִי – כְּכַלּוֹתוֹ וְאִתּוֹ שָׁם אֵין</p>
<p>מֵאָדָם גַּם אִישׁ, אַךְ הַלַּיְלָה הַנָּם, –</p>
<p>וְיִנְהֹם הַפַּעֲמוֹן בַּמִּגְדָּל הָרָם,</p>
<p>וַתַּעֲנֶינָה הַמְּצִלּוֹת גַּם הֵן:</p>
<p>"אָמֵן!</p>
<p>אָמֵן וְאָמֵן!"
וַיִּשְׁמַע הַכֹּמֶר – הִזְדָּרֵז לְשָׁם,</p>
<p>הִתְקַבְּצוּ הֲמוֹנִים הֲמוֹנִים,</p>
<p>בָּא הֶגְמוֹן וְאַרְכִיהֶגְמוֹנִים.</p>
<p>וַיַּזּוּ מֵי קֹדֶשׁ, שָׁרוּ בְּקוֹל רָם</p>
<p>לְתַקֵּן אֶת פְּגָם-הַפַּעֲמוֹנִים.</p>
<p>וַיַּעַן הַפַּעֲמוֹן בַּמִּגְדָּל הָרָם,</p>
<p>בְּהָדָר וָחֵן:</p>
<p>בִּים-בָּם! בִּים-בָּם!
וְאוּלָם בַּלַּיְלָה עִם תִּקּוּן חֲצוֹת</p>
<p>הִתְחַדֵּשׁ הָאוֹת:</p>
<p>שׁוּב נֶאֱנַח הַפַּעֲמוֹן בַּמִּגְדָּל הָרָם</p>
<p>הַמְּצִלּוֹת נֶאֱנָחוֹת גַּם הֵן</p>
<p>בְּצִלְצוּל-יְגוֹנִים, בְּצִלְצוּל שֶׁל חֵן</p>
<p>"אָמֵן!</p>
<p>אָמֵן וְאָמֵן!"</p>
</blockquote>
<p>ברלין, 1925</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/4944">https://benyehuda.org/read/4944</a></div></body>