<h1>זִכְרִינִי</h1>
אלפרד דה מיסה / שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לְא–ר ג–ג.</p>
</blockquote>
<blockquote>
<p>זִכְרִינִי, הַשַּׁחַר עֵת פָּתַח</p>
<p>לַשֶּׁמֶשׁ אֶת הֵיכַל הַכֶּתֶם,</p>
<p>זִכְרִינִי, הַלַּיִל עֵת נָסַךְ</p>
<p>עַל סְבִיבָיו דִּמְיוֹנוֹת הַקָּסֶם;</p>
<p>שְׂבַע תַּעֲנוּג לִבֵּךְ כִּי יָגִיל בִּרְעָדָה,</p>
<p>בַּחֲלוֹם עֶרֶב נֶחְמָד אִם נַפְשֵׁךְ נִלְִכָּדָה,</p>
<p>קוֹל שִׁמְעִי מֵאֵצֶל</p>
<p>הַחֹרֶשׁ הַמֵּצַל:</p>
<p>זִכְרִינִי!</p>
</blockquote>
<blockquote>
<p>זִכְרִינִי נָא, עֵת מְנָת-חֶבְלִי</p>
<p>גַּם תַּפְרִיד בֵּינֵינוּ לְעוֹלָמִים,</p>
<p>עֵת לִבִּי יִוָּאֵשׁ בְּמַר-אֶבְלִי</p>
<p>בַּגּוֹלָה וּבְאַחֲרִית הַיָּמִים.</p>
<p>זוּ נוּגָה אַהֲבָתִי זִכְרִי, גִּיל אַלְמָוֶת,</p>
<p>שָׁוְא מֶרְחָק שֶׁל יָמִים לְנֶפֶשׁ אוֹהָבֶת!</p>
<p>עַד יַעֲמֹק יַרְגִּיעַ,</p>
<p>לָךְ לִבִּי יַבִּיעַ:</p>
<p>זִכְרִינִי!</p>
</blockquote>
<blockquote>
<p>זִכְרִינִי, בֵּין רִגְבֵי אֲדָמָה</p>
<p>עֵת לִבִּי, לֵב נִשְׁבָּר, יַרְגִּיעַ,</p>
<p>זִכְרִינִי, עֵת יָנֵץ בִּדְמָמָה</p>
<p>צִיץ עַרְעָר עַל קִבְרִי יוֹפִיעַ.</p>
<p>וְאִם רְאוֹת פָּנַיִךְ לֹא אוֹסִיף לְעוֹלָמִים.</p>
<p>הֵן נַפְשִׁי הַנְּכֵאָה אַךְ לָךְ כָּל הַיָּמִים.</p>
<p>קוֹל שִׁמְעִי בַלָּיִל,</p>
<p>קוֹל קוֹרֵא בְחָיִל:</p>
<p>זִכְרִינִי!</p>
</blockquote>
<p>1898</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/13605">https://benyehuda.org/read/13605</a></div></body>