<h1>הוֹי, אַרְצִי! מוֹלַדְתִּי!</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הוֹי, אַרְצִי! מוֹלַדְתִּי!</p>
<p>הַר-טְרָשִׁים קֵרֵחַ.</p>
<p>עֵדֶר עֻלְפֶּה: שֶׂה וּגְדִי.</p>
<p>זְהַב-הָדָר שָׂמֵחַ.</p>
<p>מִנְזָרִים, גַּל מַצֵּבָה,</p>
<p>כִּפּוֹת-טִיט עַל בַּיִת.</p>
<p>מוֹשָׁבָה לֹא-נוֹשָׁבָה,</p>
<p>זַיִת אֵצֶל זַיִת.
אֶרֶץ! אֶרֶץ-מוֹרָשָׁה!</p>
<p>דֶּקֶל רַב-כַּפָּיִם.</p>
<p>גֶּדֶר-קַו-צַבָּר רָשָׁע.</p>
<p>נַחַל כְּמַהּ הַמָּיִם.</p>
<p>רֵיחַ פַּרְדְּסֵי-אָבִיב.</p>
<p>שִׁיר-צִלְצַל גַּמֶּלֶת.</p>
<p>חֵל-חוֹלוֹת לַיָּם סָבִיב.</p>
<p>צֵל שִׁקְמָה נוֹפֶלֶת.
אֶרֶץ-נַחֲלַת מִדְבַּר-סִין!</p>
<p>קֶסֶם כּוֹכְבֵי לֶכֶת.</p>
<p>הֶבֶל-זַעַם הַחַמְסִין,</p>
<p>מְלוּנָה בְּשַׁלֶּכֶת.</p>
<p>כֶּרֶם-גֶפֶן נִים-לֹא-נִים.</p>
<p>תֵּל-חָרְבָּה נֶחֱרֶשֶׁת.</p>
<p>תְּכוֹל-לֵילוֹת וִילֵל-תַּנִּים.</p>
<p>מַשְׁאֵבָה נוֹקֶשֶׁת.
הוֹי, הוֹי, אֶרֶץ חֶמְדַּת-לֵב!</p>
<p>הַשָּׁמִיר, הַשָּׁיִת.</p>
<p>בַּיִר סוּד יָתוֹם בַּגֵּב.</p>
<p>בַּשָּׁמַיִם עָיִט.</p>
<p>מַטְלִיּוֹת מִדְבָּר וָחוֹל.</p>
<p>שְׁבִיל זָרוּעַ שְׁחֵלֶת.</p>
<p>בְּיָם שֶׁל אוֹר טוֹבֵעַ כֹּל,</p>
<p>וְעַל פְּנֵי כֹל הַתְּכֵלֶת.</p>
</blockquote>
<p>תל-אביב 1933</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/7610">https://benyehuda.org/read/7610</a></div></body>