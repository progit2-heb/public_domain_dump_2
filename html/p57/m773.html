<h1>עַל הַחַיִּים הַחֲדָשִׁים</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>עַל הַחַיִּים הַחֲדָשִׁים,</p>
<p>עַל הַחַיִּים הַנֵּעוֹרִים</p>
<p>חֻפַּת-תְּכֵלֶת תַּרְהִיב עָיִן,</p>
<p>תִּתְפַּזֵּרְנָה קַרְנֵי-אוֹרִים.
אוֹר וָחַיִּים, גִּיל וָעֹנֶג</p>
<p>בִּנְאוֹת דֶּשֶׁא וְרָקִיעַ;</p>
<p>רוּחַ תֵּימָן מָלֵא נֹעַם</p>
<p>יַחֲלֹף שֶׁפִי, צִּיץ יָנִיעַ.
רוּחַ תֵּימָן, רוּחַ עֶדְנָה,</p>
<p>רוּחַ חַיִּים, רוּחַ אָבִיב…</p>
<p>כִּדְמוּת יָם יְרַקְרַק-חָרוּץ</p>
<p>רַחֲבֵי שְׁדֵמָה סָבִיב סָבִיב.
בֵּין עֳפָאיִם אַךְ יָרָקוּ,</p>
<p>בִּנְאוֹת רִבֲבוֹת נִצָּנִים,</p>
<p>שָׁם מַקְהֲלוֹת-רַבֵּי-נוֹצָה,</p>
<p>הֶגֶה, צִפְצוּף, שִׁיר וּרְנָנִים.
מִן עֲרָבוֹת רַחֲבֵי עָבִים</p>
<p>אָרְצָה נִתְּכוּ שִׁירֵי-פְּלָאוֹת, –</p>
<p>מִי זֶה מָנָה מִסְפָּר לָמוֹ –</p>
<p>לְצִפֳּרִים הַנִּשָּׂאוֹת?
לָמוֹ יַעַן הֵד בֶּן הָרִים,</p>
<p>יַעַן חַרְגֹּל קַל-כְּנָפָיִם,</p>
<p>וּמַנְגִּינוֹת זְמִיר-הַנֶּשֶׁף,</p>
<p>הֶמְיַת נַחַל זַךְ-הַמָּיִם.
סְבִיבַי חַיִּים, סְבִיבַי אוֹרָה,</p>
<p>שִׁירַת-אֹשֶׁר, שִׁירַת-פֶּלֶא,</p>
<p>זִמְרַת שִׁנְאָן בְּעֵדֶן גַּנִּים,</p>
<p>שִׁירַת נִמְלָט מִבּוֹר-כֶּלֶא.</p>
</blockquote>
 אודיסה 1894
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/773">https://benyehuda.org/read/773</a></div></body>