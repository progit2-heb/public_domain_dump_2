<h1>הַר דֶּמֶרְדְּשִׁי</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>הֲגַם כֹּהֵן לְאַלְלַהּ בֵּין אֶחָיו “טְשַׁטִּירְדַּג”</p>
<p>וְעַל כֶּתֶף הָרֵי קְרִים וּבָמוֹתָם יִשָּׂגֶב</p>
<p>וְחַשְׁרַת עָבִים לוֹ עִם בְּרָקִים – צְנִיף שֶׁל חָג,</p>
<p>מַה-יָּפֶה “דֶמֶדְּרְשִׁי” הַקָּם בִּנְפֹצוֹת רֶגֶב!
כֹּתַרְתּוֹ תִבְקַע עָב, וּלְרֹאשׁוֹ אַבְנֵי-נָגֶף:</p>
<p>מִי יִרְעֶה צֹאנוֹ בוֹ וּלְרוֹעוֹ יֹאמַר: נְהַג.</p>
<p>אֲדַמְדָּם-אָפוֹר הוּא, וּלְרַגְלָיו גַּנֵּי נֶגֶב,</p>
<p>יְרַקְרַק פֹּארוֹת בְּרוֹשׁ וְכֶסֶף-לִבְנֶה דַק.
וַהֲדַר עֵץ גֹּפֶר לוֹ בְתַלְתַּלִים רַעֲנַנִּים,</p>
<p>הַנִּשָּׂא מִכָּל גַּן וָרָם עַל יַעַר פֶּרֶא</p>
<p>מִלְּבֹא הַגַּיְא וְהַיָּם וְעַד בִּקְעַת בַּאַר-דָּרָא.
וּבְבֹא הַסְּתָו הַקָּר וּפָשַׁט עַל הַגַּנִּים,</p>
<p>וְאָבְלָה גֶפֶן קְרִים בַּעֲדִי זְהָבָהּ וּנְחֻשְׁתָּהּ,</p>
<p>מַה-יָפֶה “דֶמֶרְדְּשִׁי” הַצּוֹפֶה פְנֵי “אַלּוּשְׁטָה”!</p>
</blockquote>
<p>אלושטה 1919</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/3044">https://benyehuda.org/read/3044</a></div></body>