<h1>יוֹסֵף הָאָבוּד</h1>
חאפז / שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p><strong>(גָּזֶלָה)</strong></p>
</blockquote>
<blockquote>
<p>יוֹסֵף הָאָבוּד שׁוּב יַגִּיעַ</p>
<p>אֶל כְּנָעַן, רַק אַל תִּצְטָעֵר!</p>
<p>בֵּית הָאֲבֵלִים יְקַשְּׁטוּהוּ</p>
<p>וַרְדֵי-נוֹי, אַךְ אַל תִּצְטָעֵר!</p>
<p>לִבִּי הַנּוּגֶה, אַל תִּבְכָּיָה,</p>
<p>מַהֵר יַעַבְרוּ יְמֵי-דֶלֶף,</p>
<p>וְשָׂגְבָה הַחָכְמָה עַל כָּל שֶׁגַע</p>
<p>וְתִמְהוֹן-לֵב – אַל תִּצְטָעֵר!</p>
<p>וְיָקִים הַָאָבִיב עַל כָּרֶיךָ</p>
<p>כִּסְאוֹ בִּפְרִיחָה מְחֻדֶּשֶׁת,</p>
<p>בְּרֹאשְׁךָ, הַזָּמִיר, כְּלִיל הַוֶּרֶד</p>
<p>יָאִיר בְּאוֹר – אַל תִּצְטָעֵר!</p>
<p>קַוֵּה! כִּי הַסּוֹד, לֹא יָדַעְתָּ,</p>
<p>אוּלַי שָׁם, מֵעֵבֶר לַקֶּלַע,</p>
<p>אוֹצַר שְׂמָחוֹת לֹא חִכִּיתָ</p>
<p>יוֹפִיעַ לָךְ – אַל תִּצְטָעֵר!</p>
<p>הַיּוֹם אִם נֶהְפַּךְ לְפִגְעֵנוּ</p>
<p>גַּלְגַּל גּוֹרָלֵנוּ, הֵן הוּא</p>
<p>עוֹדֶנּוּ סוֹבֵב וְהוֹלֵךְ, וְאֵין</p>
<p>הֶפְסֵד נֶצַח – אַל תִּצְטָעֵר!</p>
<p>וּבַעֲלוֹתְךָ אֶל הַכַּעְבָּה,</p>
<p>חוֹצֶה הַמִּדְבַָּר, וּבַדֶּרֶךְ</p>
<p>יִפְצַע קוֹץ דּוֹקֵר אֶת רַגְלֶיךָ</p>
<p>לַכְאִיב מְאֹד – אַל תִּצְטָעֵר!</p>
<p>לִבִּי, אִם תַּהֲרֹס סוּפַת-תֹּהוּ</p>
<p>אָשְׁיוֹת הַחַיִּים בְּמוֹ רֶגַע –</p>
<p>אַל תִּירָא אוֹקְיָנוֹס, כִּי נֹחַ</p>
<p>קַבַּרְנִיטְךָ – אַל תִּצְטָעֵר!</p>
<p>רַבּוֹת סַכָּנוֹת עַל הַדֶּרֶךְ,</p>
<p>וְהַמַּטָּרָה בְּמוֹ אֹפֶל –</p>
<p>אַךְ אֵין שְׁבִיל לְלֹא סוֹף, וְיִמַּס גַּם</p>
<p>הָאֵד הַזֶּה – אַל תִּצְטָעֵר!</p>
<p>מְאֹד מַר לַנֶּפֶשׁ מֵעֹצֶר</p>
<p>פְּרִידָה וְהַקִּנְאָה הָאוֹכֶלֶת.</p>
<p>חוֹתֵךְ כָּל גּוֹרָל הֲפַכְפַּךְ הוּא</p>
<p>יוֹדֵעַ כֹּל – אַל תִּצְטָעֵר!</p>
<p>חַאפֶז, אִם אַתָּה בְּמוֹ עֶרֶב</p>
<p>עָגוּם בְּפִנָּה מְיֻתֶּמֶת</p>
<p>עוֹשֶׂה תְפִלָּתְךָ אוֹ שׁוֹקֵעַ</p>
<p>בְּקוּרְאַן-קֹדֶשׁ – אַל תִּצְטָעֵר!</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/13624">https://benyehuda.org/read/13624</a></div></body>