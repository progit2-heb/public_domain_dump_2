<h1>[אַתֶּם מְקַדְּשֵׁי-לְבָנָה בַּחֹדֶשׁ]</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אַתֶּם מְקַדְּשֵׁי-לְבָנָה בַּחֹדֶשׁ</p>
<p>אֲנִי – שְׁיָר כֹּהֲנֵי-אוֹן</p>
<p>אֲשֶׁר לַשֶּׁמֶשׁ (בְּאִם עוֹד יֵשׁ –</p>
<p>אֲנִי וָהוּא – זוּג אַחֲרוֹן).
בְּתוֹכְכֶם אֲנִי חָיִיתִי,</p>
<p>וְיוֹם הָיָה, וּכְאִלּוּ לִי</p>
<p>נִתְפַּיַּסְתֶּם – כִּי לִי שָׂרִיתִי –</p>
<p>שַׁרְתֶּם שִׁירַי, וּפָעֳלִי.
הֲבִינוֹתֶם תְּפוּסִים מִקֶּסֶם</p>
<p>לָכֶם נֵכָר וְלֹא מֻתָּר</p>
<p>וְגַם בָּאתֶם עִם קְטֹרֶת-בֶּשֶׂם.</p>
<p>מִי בִּקֵּשׁ? מִי? שַׁי מְיֻתָּר!
אֲבָל שִׁמְעוּ! דּוֹר בֵּין-עַרְבַּיִם</p>
<p>אֲשֶׁר כְּבָר בָּא, וְאִם בּוֹשֵׁשׁ,</p>
<p>רַב הַחֻצְפָּה וּשְׁפַל-יָדַיִם,</p>
<p>הַמִּתְלַהֵב וְרֵיק מֵאֵשׁ.
גַּם הוּא לָכֶם: בְּלֵב וָנֶפֶשׁ!</p>
<p>וְאִם שִׁלֵּם לַזְּמָן הַמַּס</p>
<p>עָלָיו הֻטָּל – אֲפֵר-הָעֶפֶשׁ,</p>
<p>בְּעִמְקֵי עֻמְקוֹ – נִגּוּן הַ“שַס”.
נִגּוּן חִוֵּר וּקְצוּץ כְנָפַיִם,</p>
<p>אֲשֶׁר בָּזְאוּ יָמִים עָצְרוֹ;</p>
<p>חֲלוֹם נִפְחָד שֶׁל שְׁנוֹת-אַלְפַּיִם</p>
<p>בְּאַרְבַּע אַמּוֹת שֶׁל חֲצֵרוֹ.
אָבִיב אָבִיב מַשִּׁיר הַצֶּפַע</p>
<p>עוֹרוֹ מִכְּבָר, מֵמִיר אוֹתוֹ,</p>
<p>כְּלוּם רִקְמוֹתָיו (גְּוָנִים בְּשֶׁפַע)</p>
<p>שׁוּב לֹא יָבִיא לַעֲטוֹתוֹ?
אַשְׁרֵי מַאֲמִין לְמַרְאֵה-עַיִן,</p>
<p>לַנִּיב מִן הַשָּׂפָה וְלַחוּץ – – –</p>
<p>אֵינֶנִּי מַאֲמִין עֲדַיִן,</p>
<p>בַּבְּרִית לַחֲצָאִים אָקוּץ.
נָכְרִים, וְאִם אַחִים עוֹד אֶמֶשׁ,</p>
<p>בֵּינֵינוּ תְהוֹם, תְּהוֹם שֶׁבִּתְהוֹם!</p>
<p>אֲשֶׁר בֵּין שֶׁמֶשׁ וּבֵין שֶׁמֶשׁ,</p>
<p>עַד כְּדֵי לִבְכּוֹת, עַד כְּדֵי לִנְהוֹם!
וְקַל בְּעֵינֵיכֶם שִׁירֵנוּ,</p>
<p>וְזָר לָכֶם זֵר-שְׂשׂוֹנֵנוּ</p>
<p>וְגַם לִצְחוֹק… הֲיָבִין לֵב</p>
<p>גּוֹזַל-הָעַיִט עֲטַלֵּף?</p>
</blockquote>
<p>תֵּל-אביב 1934</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/8573">https://benyehuda.org/read/8573</a></div></body>