<h1>אֲנִי מַאֲמִין</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>שַׂחֲקִי, שַׂחֲקִי עַל הַחֲלוֹמוֹת,</p>
<p>זוּ אֲנִי הַחוֹלֵם שָֹח.</p>
<p>שַׂחֲקִי כִּי בָאָדָם אַאֲמִין,</p>
<p>כִּי עוֹדֶנִּי מַאֲמִין בָּךְ.</p>
<p>כִּי עוֹד נַפְשִׁי דְּרוֹר שׁוֹאֶפֶת</p>
<p>לֹא מְכַרְתִּיהָ לְעֵגֶל-פָּז,</p>
<p>כִּי עוֹד אַאֲמִין גַּם בָּאָדָם,</p>
<p>גַּם בְּרוּחוֹ, רוּחַ עָז.</p>
<p>רוּחוֹ יַשְׁלִיךְ כַּבְלֵי-הֶבֶל,</p>
<p>יְרוֹמְמֶנּוּ בָּמֳתֵי-עָל;</p>
<p>לֹא בָּרָעָב יָמוּת עֹבֵד,</p>
<p>דְּרוֹר – לַנֶּפֶשׁ, פַּת – לַדָּל.</p>
<p>שַׂחֲקִי כִּי גַּם בְּרֵעוּת אַאֲמִין,</p>
<p>אַאֲמִין, כִּי עוֹד אֶמְצָא לֵב,</p>
<p>לֵב תִּקְוֹתַי גַּם תִּקְוֹתָיו,</p>
<p>יָחוּשׁ אֹשֶׁר, יָבִין כְּאֵב.</p>
<p>אַאֲמִינָה גַּם בֶּעָתִיד,</p>
<p>אַף אִם יִרְחַק זֶה הַיּוֹם,</p>
<p>אַךְ בּוֹא יָבוֹא – יִשְׂאוּ שָׁלוֹם</p>
<p>אָז וּבְרָכָה לְאֹם מִלְּאֹם.</p>
<p>יָשׁוּב יִפְרַח אָז גַּם עַמִּי,</p>
<p>וּבָאָרֶץ יָקוּם דּוֹר,</p>
<p>בַּרְזֶל-כְּבָלָיו יוּסַר מֶנּוּ,</p>
<p>עַיִן-בְּעַיִן יִרְאֶה אוֹר.</p>
<p>יִחְיֶה, יֶאֱהַב, יִפְעַל, יָעַשׂ,</p>
<p>דּוֹר בָּאָרֶץ אָמְנָם חָי</p>
<p>לֹא בֶּעָתִיד – בַּשָּׁמַיִם,</p>
<p>חַיֵּי-רוּחַ לוֹ אֵין דָי.</p>
<p>אָז שִׁיר חָדָשׁ יָשִׁיר מְשׁוֹרֵר,</p>
<p>לְיֹפִי וְנִשְׂגָּב לִבּוֹ עֵר;</p>
<p>לוֹ, לַצָּעִיר, מֵעַל קִבְרִי</p>
<p>פְּרָחִים יִלְקְטוּ לַזֵּר.</p>
</blockquote>
<p>אודיסה 1894</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/5452">https://benyehuda.org/read/5452</a></div></body>