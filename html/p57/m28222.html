<h1>הַשָּׁר</h1>
יוהאן וולפגנג פון גתה / שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>וּמָה הַשִּׁיר הַבָּא עַד פֹּה</p>
<p>מִגֶּשֶׁר עַל הַשָּׁעַר?</p>
<p>הַשָּׁר אוֹתוֹ בִדְבִיר יָבֹא,</p>
<p>שִׁירוֹ בְּאָזְנֵינוּ יָעַר!</p>
<p>הַמֶּלֶךְ סָח, הַנַַּעַר רָץ,</p>
<p>הַנַּעַר שָׁב, הַמֶּלֶךְ אָץ:</p>
<p>הוֹי, הַזָּקֵן, בֹּא הֵנָּה!</p>
<p>"בְּרוּכִים הֱיוּ לִי, נְדִיבֵי-עָם,</p>
<p>בְּרוּכוֹת – נְשֵׁי הַהֶדֶר!</p>
<p>שְׁמֵי-נוֹי בְּרִבְבוֹת כּוֹכְבֵי-נָגְהָם –</p>
<p>אַךְ דַּעַת שְׁמָם תֵּעָדֵר.</p>
<p>מִדְּבִיר נֶהְדָּר מָלֵא כָּל-חֵן</p>
<p>הָסֵבְנָה, עֵינָי, כִּי לֹא כֵן</p>
<p>לִתְמֹהַּ – לִשְׁתַּעְשֵׁעַ.</p>
<p>הַשָּׁר עָצַם עֵינָיו, וּבְשִׁיר</p>
<p>צִלְצְלֵי-פְלָאִים רָעָמוּ;</p>
<p>בְּעָזְמָה הִבִּיט נִכְחוֹ אַבִּיר,</p>
<p>הָעֲדִינוֹת נִפְעָמוּ.</p>
<p>יָקַר בְּעֵינֵי הַמֶּלֶךְ מְאֹד,</p>
<p>וַיְצַו לָתֵת לוֹ לְאוֹת-כָּבוֹד</p>
<p>שַׁרְשֶׁרֶת, רֶבֶד-כֶּתֶם.</p>
<p>"לֹא לִי תִּתֵּן רְבִיד-הַזָּהָב,</p>
<p>כִּי לָאַבִּיר תִּתְּנֶנּוּ,</p>
<p>כִּידוֹן אוֹיֵב אָחוֹר כִּי שָׁב</p>
<p>בַּקְרָב כִּי יִפְגְּשֶׁנּוּ,</p>
<p>תִּתְּנֶנוּ לַמַּזְכִּיר שֶׁלָּךְ,</p>
<p>בְּסִכְלוֹתָיו גֵּווֹ בָּם שָׁח</p>
<p>יִשָּׂא גַם אֶת פַּזֶּךָ.</p>
<p>"אֲנִי פִי שִׁיר, כְּעוֹף יִתֶּן קוֹל</p>
<p>שְׁכַן-עֲנָפִים וְלֹא יֵלֶא;</p>
<p>וְשִׁיר נוֹבֵעַ גְמוּל יִגְמֹל,</p>
<p>פְּרָס לַמְשׁוֹרֵר פְּרָס-פֶּלֶא.</p>
<p>וּבִרְשׁוּתִי אִם לְבַקֵּשׁ,</p>
<p>אַחַת אֲבַקֵּשׁ: לִי הַגֵּשׁ</p>
<p>מִבְחַר יֵינְךָ בְּסַף-כָּתֶם".</p>
<p>תָּפַס הַסַּף וֶהֱרִיקוֹ;</p>
<p>“הֶאָח שִׁקּוּי-הַפֶּלֶא!”</p>
<p>אַשְׁרֵי הַזְּבוּל יֵאָמֵר בּוֹ –</p>
<p>מִנְחָה דַלָּה לִכְאֵלֶּה.</p>
<p>תִּחְיוּ בַטּוֹב, וְנִזְכַּרְתֶּם בִּי,</p>
<p>וְלִבְּכֶם יוֹדֶה לָאֵל, כְּלִבִּי</p>
<p>יוֹדְכֶם בְּעַד כּוֹס הַיָּיִן."</p>
</blockquote>
<p> ירושלים, 20.2.32</p>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/28222">https://benyehuda.org/read/28222</a></div></body>