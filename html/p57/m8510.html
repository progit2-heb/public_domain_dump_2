<h1>פָּרְחָה הַכַּלָּנִית</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>פָּרְחָה הַכַּלָּנִית אֲכוּלַת הָאֵשׁ,</p>
<p>מַטִּיפָה דָמֶיהָ בִּמְלֹא כָל הָאָרֶץ</p>
<p>בַּיֶּרֶק הָעוֹלֶה עִם אָבִיב וָחֹם;</p>
<p>אַךְ אַתְּ לֹא זָכַרְתְּ, אַךְ אַתְּ לֹא קָטַפְתְּ</p>
<p>בִּשְׁבִילִי אַף עָלֶה מֵעֲלֵי הַנּוֹי</p>
<p>(וְהִיא הָיְתָה סָבִיב עַל כָּל גֶּבַע, גָּיְא…)</p>
<p>לְתִתּוֹ בְמַעֲטָפָה וּלְשָׁלְחוֹ לִי פֹה.
שָׁכַחַתְּ, שָׁכַחַתְּ, אֲבוֹי!</p>
<p>הוֹי, אַתְּ הָאוֹהֶבֶת עַל תְּנָאי.
וּבְעֵת נָדַף רֵיחַ תַּפּוּחַ הַפָּז,</p>
<p>תַּפּוּחַ הַזָּהָב, וְקָסַם לַמְּדִינָה</p>
<p>כְּשֶׁמֶשׁ שֶׁל תִּקְוָה, כִּמְסַמֵּל לְבוֹא</p>
<p>חֲלוֹם חֵרוּתֵנוּ וּתְחִיַּת הָעָם,</p>
<p>לֹא הָיָה גַם אָדָם, אַף אֶחָד לֹא חָשׁ</p>
<p>מֵאֵלֶּה שֶׁחָלְמוּ אִתִּי הַחֲלוֹם</p>
<p>וְקָטַף בִשְׁבִילִי – הָרָחוֹק, כִּי רָשׁ</p>
<p>לֹא הָיָה, לֹא הָיָה, אֲבוֹי! –</p>
<p>וְשָׁלַח לִי פֶּרַח הֲלֹם.
וּבְהַקְטִיר קְטָרְתּוֹ הַכֹּהֵן בָּעֵץ</p>
<p>מִבֵּין טְרַפְרַפֵּי הָאַטְלַס הָרָכִיךְ,</p>
<p>וְבְהַרְנִין שִׁיר בָּשְׂמוֹ מִגְּבִיעֵי הַפָּז</p>
<p>הַזַּיִת הַמְאֶַסֵּף לַעֲצֵי הַפְּרִי,</p>
<p>לֹא נִמְצְאָה יָד טוֹבָה – יַד אַחִים לְשִׁיר –</p>
<p>בְּכָל אֶרֶץ הַשֶּׁמֶשׁ וְתַחַת שְׁמֵי כְחֹל</p>
<p>וְעָקְרָה לִי זְמוֹרָה לְשָׁלְחָהּ לִי צִיר –</p>
<p>כִּי אֵין לִי, כִּי אֵין לִי, אֲבוֹי!</p>
<p>בְּאֶרֶץ אֲבוֹתַי אֵין כֹּל.</p>
</blockquote>
<p>פיכטנגרונד</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/8510">https://benyehuda.org/read/8510</a></div></body>