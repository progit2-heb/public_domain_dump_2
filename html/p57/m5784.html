<h1>רוּחוֹת שֶׁל אַמְבָּרִים</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>רוּחוֹת שֶׁל אַמְבָּרִים עֲמוּסוֹת חֹם-דָּגָן</p>
<p>עִם רֵיחַ נִשֹּׁבֶת וְרֹטֶב הַגָּן,</p>
<p>רוּחוֹת סוֹפֵי-קַיִץ, עוֹנַת הֶעָמָל,</p>
<p>חִטָּה מַבְשֶׁלֶת וְעֵשֶׂב קָמָל!
רוּחוֹת מְמֻנּוֹת עַל קַרְקַע-גְּרָנוֹת,</p>
<p>חוֹבְבוֹת כָּל חָרִיץ דָּשׁ אוֹמֵר רְנָנוֹת,</p>
<p>וּמֶלֶל-מוֹרַג, בּוֹ בַּגֹּרֶן תֻּכַּשׁ</p>
<p>שִׁבֹּלֶת מְרַשְׁרֶשֶׁת בֵּין תֶּבֶן לְקַשׁ!
אַתֶּן הָרוּחוֹת הַמְמֻנּוֹת עַל הַבָּר,</p>
<p>עַל הָאֲפִילִים – בְּעוֹדֶנּוּ עֻבָּר,</p>
<p>מוּטָל לוֹ בַּתֶּלֶם בְּתוֹךְ חִתּוּלָיו,</p>
<p>בְּגוּשׁ שֶׁל מַשְׂדֶּדֶת עוֹבֶרֶת עָלָיו!
רוּחוֹת – אֶפִּטְרוֹפְּסוֹת לְגַן וּכְרָמִים,</p>
<p>צוֹבְעוֹת אֶת הַגֶּפֶן יָרֹק וְדָמִים,</p>
<p>בְּיָד מְלַטֶּפֶת קֹוְצוֹת אֶת-סִיסוֹ,</p>
<p>דּוֹאֶגֶת לַמֶּתֶק שֶׁבַּעֲסִיסוֹ; –
צְאֶינָה, בָּרֵכְנָה אֶת מִשְׁכְּנוֹת אַחַי</p>
<p>בְּרָכָה מְשֻׁלֶּשֶׁת, בִּרְכַּת כֹּה לֶחָי!</p>
<p>זָרֹה עַל כָּל אֹהֶל, סָבִיב לְכָל-כְּפָר,</p>
<p>מֵרֵיחַ נִשֹּׁבֶת וְנַהַם שׁוֹר-פָּר;
עֲבוֹרְנָה בָּעֶרֶב, שֹׁקְטוֹת-עֲדִינוֹת,</p>
<p>נָא הַהֲסֶינָה אֶת כָּל הַגִּנּוֹת,</p>
<p>תַּבֵּלְנָה בְּלַחוּת מְשַׁכֶּרֶת שֶׁל גַּת,</p>
<p>מֵי שֹׁקֶת וְרֵיחַ חַלּוֹת-הַשַּׁבָּת!</p>
</blockquote>
<p>ברכבת מרסיל – פָּרישׂ, 1937</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/5784">https://benyehuda.org/read/5784</a></div></body>