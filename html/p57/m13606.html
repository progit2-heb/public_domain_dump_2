<h1>שִׁיר-הָעֶרֶשׁ לִבְנִי</h1>
ריכרד דמל / שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>נוּמָה, גֹּלֶם, נוּם, בֵּן נָעִים!</p>
<p>שׁוּר לָרְאִי – בָּרְאִי שְׁנֵי טְלָאִים;</p>
<p>יִגְעֶה אֶחָד, גַּם אָחִיהוּ</p>
<p>יִשָּׂא קוֹל, וְהַקָּטָן לִי הוּא!</p>
<p>שֶׁקֶץ, שֶׁקֶץ, שְׁתֹק וְדֹם</p>
<p>מִצַּעֲקָתְךָ כָּל הַיּוֹם.</p>
</blockquote>
<blockquote>
<p>נָא הֵרָגַע, בֶּן-טִפּוּחִים!</p>
<p>כָּעֵת מָחָר – מְטַר תַּפּוּחִים,</p>
<p>מָחֳרָתַים – שִׁקְלֵי-קֹדֶשׁ,</p>
<p>בֵּיצֵי-פָז – כַּעֲבֹר הַחֹדֶשׁ;</p>
<p>וְשַׁדַּי יִצְחַק, וּשְׁמֵי-דֹק</p>
<p>יִתְפּוֹצָצוּן מִן הַצְּחוֹק.</p>
</blockquote>
<blockquote>
<p>וּבְיָדֶיךָ, יְדֵי מְאֻשָּׁרִים,</p>
<p>תִּקַּח, תִּזְרַע מִן הַגְּזָרִים,</p>
<p>וְהָאֲדָמָה תַעְדֶּה אוֹרָה,</p>
<p>וְנַאַסְפֶנָּה לַמַּמְּגוּרָה!</p>
<p>שֶׁקֶץ זֶה אֵין לִבּוֹ שָׂם</p>
<p>לִכְזָבֶיךָ עָבְרוּ יָם!</p>
</blockquote>
<blockquote>
<p>נָא כַתַּר לִי, שֵׁד מִשַּׁחַת!</p>
<p>עוֹד הַלַּיְלָה בִּשְׁאוֹל-תַּחַת</p>
<p>בִּשְׁמֵי-אֵשׂ וּשְׁמֵי-אַשְׁמַנִּים</p>
<p>עוּף יַגְבִּיהַּ פַּרְפַּר-גַּנִּים,</p>
<p>יֵרֵד, יְכַס עֵינֶיךָ, אַף</p>
<p>יִתְפֹּס מָקוֹם עַל הָאַף;</p>
</blockquote>
<blockquote>
<p>וּכְנָפַיִם יִשָּׂא מָעְלָה…</p>
<p>וְחָלַמְתָּ בְּחֶזְיוֹן-לַיְלָה</p>
<p>שְׁנֵי לְהָבִים וְהֵם נִצְמָדִים,</p>
<p>וְהָיוּ שְׁאוֹל וָרוֹם לַאֲחָדִים – – –</p>
<p>נָם הוּא; וְאוֹדֶה עַל הַכֹּל</p>
<p>לְאֵלִי, לְשָׁמַי וְלַשְּׁאוֹל!</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/13606">https://benyehuda.org/read/13606</a></div></body>