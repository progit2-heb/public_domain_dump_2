<h1>כֵּיצַד מְרַקְּדִין...</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<p>אָמְרוּ עָלָיו עַל רבי יהודה בר עילאי שהיה נוטל בד של הדס ומרקד לפני הכלה… מר שמואל בר רב יצחק מרקד אתלת… פירש רש"י: שלש בדין, זורק אחת ומקבל אחת. (כתובות י“ז ע”א)</p>
<blockquote>
<p>הָרַבִּי עַלִּיז שָׂמֵחַ,</p>
<p>הָרַבִּי בֵּין תַּלְמִידָיו</p>
<p>מְטוֹפֵף בָּא צַעַד צַעַד,</p>
<p>טָס מֵרִים שׁוּלֵי בְּגָדָיו.
כֹּחַ נֹעַר, כֹּחַ קֶסֶם!</p>
<p>כָּךְ הָיָה – כָּךְ – בִּנְעוּרָיו!</p>
<p>כַּף יִמְחָא, לִבּוֹ שָׂמֵחַ,</p>
<p>בָּעֵינַיִם אשֶׁר רָב
לוֹהֲטִים פָּנָיו מִנַּחַת,</p>
<p>אֵשׁ תְּלַהֵט שְׁסַ"ה גִידָיו,</p>
<p>בְּרִקּוּד יֵצֵא, יָרִיעַ</p>
<p>בַּעֲדַת כָּל-תַּלְמִידָיו.
וּבַדִּים שָׁלשׁ בְּיָדַיִם</p>
<p>שֶׁל הֲדַס – בְּצָהֲלוֹ</p>
<p>יָד זוֹרְקָה וְיָד קוֹלֶטֶת,</p>
<p>“שְׁטוּת זוֹ מַה הוֹעִילָה לוֹ?”
הַגֶּד-לִי – לִי לָאוֹרֵחַ,</p>
<p>מַה קָּרָה כָּאן, כִּי עַל כֵּן</p>
<p>הָרַבִּי הַיּוֹם שָׂמֵחַ,</p>
<p>כֹּה יָגִיל לֵב הַזָּקֵן?
מַה יִּרְקוֹד, יַבְרִיק עֵינַיִם?</p>
<p>הַבְּמַעֲשֵׂר וּדְמַאי</p>
<p>הֲלָכָה פָּסַק? בְּכִלְאַיִם</p>
<p>שׁוּב נָצַח אֶת בֵּית שַׁמַּאי?
כְּלוּם צָמְאָה קַרְקַע לְמָיִם –</p>
<p>וּפִתְאֹם גִּשְׁמֵי בְּרָכָה?</p>
<p>קוֹנְסוּל בָּא חָדָשׁ – גֵּר צֶדֶק?</p>
<p>וְאֵין יוֹצֵאת, אֵין צְוָחָה?
מַה יִּרְקוֹד זֶה? מַה יָּרִיעַ?</p>
<p>שִׂמְחָתוֹ זֹה הִיא עַל מָה?</p>
<p>הֲשָׁקְטָה עַתָּה הָאָרֶץ,</p>
<p>שָׁכְכָה הַמִּלְחָמָה?
כְּלוּם כָּשְׁלָה, קָרְסָה כְּבָר רוֹמָא</p>
<p>הַמּוֹשֶׁלֶת בַּכִּפָּה?</p>
<p>קִמְבְּרִים כִּי בָקְעוּ גְּבוּלֶיהָ</p>
<p>חֵיל פַּרְתִּים בָּא וְצִפָּה
כַּעֲרָפֶל כָּל כְּרַכֶּיהָ?</p>
<p>אֵין מֶמְשֶׁלֶת הַזָּדוֹן?</p>
<p>לֵב אַחִים שָׁב עַל אַחִים כְּבָר,</p>
<p>וְאָפֵס רִיב וּמָדוֹן?</p>
</blockquote>
<p>*</p>
<blockquote>
<p>לֹא הָיָה רִיב עַל מַסֶּכֶת,</p>
<p>כָּל עִנְיַן סוּגְיָא אֵין שָׁם,</p>
<p>אַף לֹא קוֹצוֹ שֶׁל יוֹד, עָלֶיהָ</p>
<p>בֵּית שַׁמַּאי מָסְרוּ נַפְשָׁם.
מָה אִם גֶשֶׁם יֵשׁ אוֹ אָיִן?</p>
<p>קוֹנְסוּל הוֹלֵךְ, קוֹנְסוּל בָּא –</p>
<p>הַפּוֹלִיטִיקָה עוֹמֶדֶת,</p>
<p>אֵין יוֹצֵאת בְּאֵין רוֹצִים בָּהּ!
עוֹד שׁוֹקֶטֶת בִּגְבוּלֶיהָ</p>
<p>גַּם מֶמְשֶׁלֶת הַזָּדוֹן,</p>
<p>עוֹד נוֹשֶׁקֶת חֶרֶב חֶרֶב</p>
<p>כְּבִימֵי אֲסַרְחַדּוֹן.
אֶפֶס כִּי עֲדַיִן רוֹמָא</p>
<p>הַמּוֹשֶׁלֶת בַּכִּפָּה</p>
<p>כּוֹס הַתַּרְעֵלָה מָלָאָה,</p>
<p>אַף לֹא נִגְרְעָה טִפָּה.
יֵשׁ עוֹד מִלְחָמָה בָּאָרֶץ,</p>
<p>וּמִלְחֶמֶת בֵּין-אַחִים</p>
<p>פִּי שִׁבְעָה רָעָה מִמֶּנָּה,</p>
<p>קָרְבָּנוֹת אָכְלָה מֵחִים.</p>
</blockquote>
<p>*</p>
<blockquote>
<p>לֹא! כִּי הָרַבִּי יָרִיעַ,</p>
<p>שִׂמְחָתוֹ כִּי נַעֲלָה:</p>
<p>הוּא לַחֲתֻנָּה אוֹרֵחַ, –</p>
<p>קוֹל חָתָן וְקוֹל כַּלָּה!
בְּיִשְׂרָאֵל בָּנוּ עוֹד בַּיִת,</p>
<p>בִּיהוּדָה חִדְּשׁוּ עוֹד קֵן, –</p>
<p>מִפְּנֵי זֶה יַבְרִיק עֵינַיִם</p>
<p>אַף יָשִׂישׂ לֵב הַזָּקֵן.
בָּא הַשָּׂב מַרְאֶה כָּאן, כֵּיצַד</p>
<p>מְרַקְּדִין לִפְנֵי כַלָּה.</p>
<p>הַךְ הַתֹּף! הַךְ מְצִלְתָּיִם!</p>
<p>גּוּפוֹ קַל, רַגְלוֹ קַלָּה.
בְּיִשְׂרָאֵל בָּנוּ עוֹד בַּיִת –</p>
<p>כִּי עַל כֵּן גָּדַל גִּילוֹ,</p>
<p>קֵן חָדָשׁ - הוּא יְבָרְכֵנוּ…</p>
<p>וַאֲנַן מַה נַּעַן לוֹ?
יִפְרְחוּ דוֹר בַּחוּרֵינוּ,</p>
<p>בְּשֶׁפַע כֹּחַ וּבִזְמָן;</p>
<p>תִּתְנוֹסֵסְנָה בְּנוֹתֵינוּ</p>
<p>צְנוּעוֹת בְּחֵן-קִסְמָן!
יִמָּלֵא כָּל תְּחוּם אַרְצֵנוּ</p>
<p>קוֹל חָתָן וְקוֹל כַּלָּה,</p>
<p>צְחוֹק אִשָּׁה הַמִּתְרַפֶּקֶת</p>
<p>עַל בִּרְכָּיו שֶׁל בַּעְלָהּ!
בְּתִלֵּיהֶן כִּי תַעֲלֶינָה</p>
<p>שׁוּב עָרִים – הַנְשַׁמּוֹת!</p>
<p>יִשְׁרְצוּ עִם חַוּוֹתֵינוּ:</p>
<p>חֲדָשׁוֹת נִבְנוֹת-קָמוֹת!
תֵּעָקֵר כְּקוֹץ סָפִיחַ</p>
<p>מַשְׂטֵמָה לְעוֹלָמִים,</p>
<p>יִכָּחֵד מָדוֹן וָקֶצֶף</p>
<p>הַמַּפְרִיד אַחִים, עַמִּים!
תַּעֲבוֹר מִכָּל הָאָרֶץ</p>
<p>כָּל מֶמְשֶׁלֶת הַזָּדוֹן!</p>
<p>אַל יְהִי בְּתֵבֵל עֶבֶד,</p>
<p>אַל יְהִי בָהּ כָּל-אָדוֹן!
בְּיָמַי וּבְיָמֵינוּ,</p>
<p>בְּחַיֵּיכֶם, בִּזְמַן קָרִיב,</p>
<p>בְּחַיֵּי כָל בֵּית יִשְׂרָאֵל</p>
<p>וּבְחַיָּיו שֶׁל הַיָּרִיב!
בְּיָמָיו וּבְיָמֵינוּ</p>
<p>תִּוָּשַׁע בַּת יְהוּדָה,</p>
<p>יִשְׂרָאֵל יִשְׁכּוֹן לָבֶטַח</p>
<p>בַּתּוֹרָה וַעֲבוֹדָה!</p>
</blockquote>
<p>תל-אביב 1934</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/5212">https://benyehuda.org/read/5212</a></div></body>