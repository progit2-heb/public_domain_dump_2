<h1>קָדִימָה!</h1>
הנרי וודסוורת' לונגפלו / שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
</blockquote>
<blockquote>
<p>עֵת רַד הַלֵּיל בִּמְרוֹם הָהָר</p>
<p>בְּהַרְרֵי-אֶלֶף, דֶּרֶךְ כְּפָר</p>
<p>הָעֶלֶם מַעְפִּיל לַעֲלוֹת,</p>
<p>וּבְיָדָיו דֶּגֶל, וְעָלָיו אוֹת:</p>
<p>קָדִימָה!</p>
<p>מַרְאֵהוּ כָחוּשׁ, פָּנָיו – שֵׁשׁ,</p>
<p>וּבְרַק הַחֶרֶב לְעֵינָיו אֵשׁ,</p>
<p>וְצִלְצֵל פַּעֲמוֹן כֶּתֶם פָּז</p>
<p>לַנִּיב הַזָּר בִּשְׂפַת הַלָּז:</p>
<p>קָדִימָה!</p>
</blockquote>
<blockquote>
<p>בַּבָּתִּים רָאָה: לְאֵשׁ הָאָח</p>
<p>מְאֻשָּׁרִים יוֹשְׁבִים עָשִׁיר וְדָךְ,</p>
<p>מִמַּעַל הֵאִיר בְּרַק הַשְּׂנִיר…<a class="footnote" href="#fn:1" id="fnref:1" title="see footnote"><sup>1</sup></a></p>
</blockquote>
<blockquote>
<p>מִבֵּין שִׂפְתוֹתָיו נִמְלַט שִׁיר:</p>
<p>קָדִימָה!</p>
</blockquote>
<blockquote>
<p>נְאֻם הַשָּׂב: "הַמִּשְׁעוֹל צָר:</p>
<p>יְרָא מִסַּעַר יַקְדִּיר הָר,</p>
<p>מִזֶּרֶם עַז כִּגְאוֹת הַיָּם!"</p>
<p>לוֹ עָנָה קוֹל מְצַלְצֵל וְרָם:</p>
<p>קָדִימָה!</p>
</blockquote>
<blockquote>
<p>הָעַלְמָה לוֹ תִתְחַנֵּן: "נָא</p>
<p>עַל לִבִּי נוּחָה, נָד וְנָע!"</p>
<p>וַתִּדְמַע עֵינוֹ-תְכֵלֶת אָז…</p>
<p>הוּא נֶאֱנַח, אַךְ עוֹד קוֹלוֹ עָז:</p>
<p>קָדִימָה!</p>
</blockquote>
<blockquote>
<p>“נְטֵה מֵאֹרֶן נָע וָשָׁח,”</p>
<p>הָאִכָּר לוֹ מֵרָחוֹק סָח:</p>
<p>“נְטֵה מֵחַשְׁרַת שֶׁלֶג וְסוּר.”</p>
<p>וַיַּעַן קוֹל מֵרֹאשׁ הַצּוּר:</p>
<p>קָדִימָה!</p>
</blockquote>
<blockquote>
<p>וַיְהִי בְּהִבָּקַע אוֹר בָּהָר,</p>
<p>וּנְזִירֵי מִקְלַט-סַן-בֶּרְנָר,</p>
<p>עֵת צָקוּ לַחֲשָׁם כִּבְכָל יוֹם,</p>
<p>הֶאֱזִינוּ קוֹל בָּהָר בָּרוֹם:</p>
<p>קָדִימָה!</p>
</blockquote>
<blockquote>
<p>וַיִּמְצָא כֶלֶב נֶאֱמָן אֵת</p>
<p>הָעוֹבֵר-אֹרַח שׁוֹכֵב מֵת</p>
<p>בֵּין רִגְבֵי קֶרַח עָבֶה, קָר,</p>
<p>וּבְיָדוֹ נֵס, בּוֹ אוֹת הַזָּר:</p>
<p>קָדִימָה!</p>
</blockquote>
<blockquote>
<p>בִּנְאוֹת-הַקֹּר בַּעֲרֹב הַיּוֹם</p>
<p>הוּא מֵת, אַךְ נֶחְמָד יִשְׁכַּב דֹּם;</p>
<p>וּמִשָּׁמַיִם, מְרוֹמֵי-עָל,</p>
<p>כְּכוֹכָב נוֹפֵל חָלַף קוֹל:</p>
<p>קָדִימָה!</p>
</blockquote>
<p>1896</p>
<blockquote>
</blockquote>
<blockquote>
<blockquote>
</blockquote>
</blockquote>
<div class="footnotes">
<hr/>
<ol>
<li id="fn:1">
<p>קרחון. <a class="reversefootnote" href="#fnref:1" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/13601">https://benyehuda.org/read/13601</a></div></body>