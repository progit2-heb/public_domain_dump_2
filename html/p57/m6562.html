<h1>אֶת מִי אֹהַב?</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>אֶת מִי אֹהַב? – “בַּת הָאוֹפֶה!”</p>
<p>לֹא, כִּי אֶחְמֹד הַמַּעֲדַנִּים,</p>
<p>וְאִם לְלִבִּי אַתָּה צוֹפֶה –</p>
<p>אַךְ הַבּוּז לַשַּׁאֲנַנִּים!</p>
<p>וּמַמְתַּקִּים גַּם אָהַבְתִּי,</p>
<p>וּמֵרֵעַי זֹאת לֹא אַעְלִים,</p>
<p>וּבִשְׁבִיל מַעֲדַנִּים שַׁבְתִּי</p>
<p>אֶל הַנַּעֲרָה בַתַּלְתַלִּים.
וַחֲנוּת הַנַּעֲרָה-אוֹרִי</p>
<p>לָהּ שְׁפַתַּיִם וּמִגְרָעוֹת,</p>
<p>מְלֵאִים עוּגוֹת, לֶחֶם חוֹרִי,</p>
<p>כִּכְּרוֹת חַלָּה, וּפַרְפְּרָאוֹת,</p>
<p>וּמַמְתַּקִּים וּמִגְדָּנוֹת</p>
<p>בִּצְלוֹחִיּוֹת וּבִקְעָרוֹת,</p>
<p>בְּסַלְסִלּוֹת, בְּצִנְצָנוֹת</p>
<p>הַמַּבְרִיקוֹת בְּאוֹר-יְקָרוֹת.</p>
<p>וּבְאַגַּנִּים מַעֲשֶׂה-סִינִים</p>
<p>גִּזְרֵי חַלָּה עִם צִמּוּקִים,</p>
<p>וַאֲשִׁישׁוֹת עִם תּוּפִינִים</p>
<p>בְּקַנְקַנִּים וּבְבַקְבּוּקִים.</p>
<p>וְהַלְּבִיבוֹת הַחֲבִיבוֹת</p>
<p>חַמּוֹת, רַכּוֹת וּמַרְהִיבוֹת,</p>
<p>וּכְמוֹ אַחַת מֵהֲמוֹנָן</p>
<p>גַּם הַנָּאוָה שָׁם תִּתְלוֹנָן.</p>
<p>זְרִיזָה הִיא וּלְכָל הַקּוֹנוֹת</p>
<p>תָּאִיר פָּנִים וּמַגֶּשֶׁת,</p>
<p>וּמְלִיטָה בְגִלְיוֹנוֹת</p>
<p>אֶת הָעוּגָה הַנִּדְרֶשֶׁת.
וּבַעֲבֹר בַּסָּךְ הַצָּבָא</p>
<p>וְאֶל הַחַלּוֹן הִיא נִצָּבָה –</p>
<p>יִפְנוּ כָּל הַלֵּיטֶנַּנְטִים,</p>
<p>מוֹשְׁכִים שְׂפָמָם בְּאֶצְבְּעוֹתֵיהֶם,</p>
<p>וְאוּלָם, חַי אֲנִי וּזְקַנְתֶּם! –</p>
<p>אִם לֹא תַּעֲשׂוּ כְמַעֲשֵיהֶם,</p>
<p>לוּ הֱיִיתֶם שָׂרֵי-צָבָא.
וְאָמְנָם מְאֹד הַנַּעֲרָה נָאוָה!</p>
<p>לִלְחָיֶיהָ עֵין-הַוֶּרֶד,</p>
<p>גּוּמַת לֶחְיָהּ – מַעֲשֶׂה-חֶרֶט,</p>
<p>וּפָנֶיהָ רַעֲנַנִּים,</p>
<p>וּמִסְגַּרְתָּם – שְׁחוֹר תַּלְתַּלִּים,</p>
<p>וּשְׁנֵי גַלִּים, תָּאֳמֵי-גַלִּים…</p>
<p>וְאוּלָם לִבִּי לַמַּעֲדַנִּים,</p>
<p>וְלֶאֱכוֹל אוֹתָם אֲנִי תָּאֵב.</p>
<p>“לוּ לִי אֵלֶּה!” – לִבִּי דוֹאֵב.</p>
</blockquote>
<p>הידלברג</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/6562">https://benyehuda.org/read/6562</a></div></body>