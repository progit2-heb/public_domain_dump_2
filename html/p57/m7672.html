<h1>ארץ</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<h2>[אֶרֶץ – שָׁמַיִם מְכַסִּים לָהּ] / שאול טשרניחובסקי</h2>
<blockquote>
<p>אֶרֶץ – שָׁמַיִם מְכַסִּים לָהּ – טַלִּית כֻּלָּהּ תְּכֵלֶת,</p>
</blockquote>
<blockquote>
<p>שֶׁמֶש יוֹקֶדֶת וּשְׁרַב חַמְשִׂינִים בִּכְנָפֶיהָ,</p>
</blockquote>
<blockquote>
<p>טֶרֶשׁ עַל טֶרֶשׁ… הָרִים – עוֹר שֶׁל לַיִשׁ עָלֶיהָ,</p>
</blockquote>
<blockquote>
<p>יַעַל הַזַּיִת – עַקְשָׁן בֶּן קַרְקַע מְשַׁכֶּלֶת.</p>
</blockquote>
<blockquote>
<p>יֵשׁ לְרַכֵּךְ בָּהּ כָּל צַעַד קַרְקַע, גּוּשׁ כָּל סֶלַע,</p>
</blockquote>
<blockquote>
<p>יֵשׁ בָּהּ לִקְרוֹעַ מֵרֶכֶס מַטְלִית נוֹף זָרוּעַ,</p>
</blockquote>
<blockquote>
<p>יֶזַע תַּשְקִיעַ בָּהּ – יַעַל כְּנֶגְדְּךָ מַבּוּעַ,</p>
</blockquote>
<blockquote>
<p>רֶגַע… כָּל רֶגַע! נָכוֹן לְךָ שֹׁד, נָכוֹן צֶלַע.</p>
</blockquote>
<blockquote>
<p>כְּלוּם לֹא תָּבִינוּ הַמְּחִיר בָּהּ יִתְּנוּ חוֹבְבֶיהָ?</p>
</blockquote>
<blockquote>
<p>כְּלוּם לֹא תַּבְחִינוּ בֵּין פֶּרֶא מִדְבָּר וּלְשׁוֹשֶׁלֶת?</p>
</blockquote>
<blockquote>
<p>אֶרֶץ – שָׁמֶיהָ מְכַסִּים לָהּ טַלִּית כֻּלָּהּ תְּכֵלֶת,</p>
</blockquote>
<blockquote>
<p>שֶׁמֶשׁ יוֹקֶדֶת חֲרוֹן חַמְשִׂינִים בִּכְנָפֶיהָ.</p>
</blockquote>
תל-אביב, מוצאי יום כפור, תרצ"ט 1939
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/7672">https://benyehuda.org/read/7672</a></div></body>