<h1>לַפֶּחָה תִּכְרַע לִיאַקוֹס</h1>
אלמוני/ת / שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לַפֶּחָה תִּכְרַע לִיאַקוֹס,</p>
<p>כְּרַע וּכְרַע לוֹ לַוָּזִיר,</p>
<p>אִם אַרְמָטוֹלוֹס הָיִיתָ,</p>
<p>בַּמְּדִינָה תְּהִי מוֹשֵׁל.</p>
<p>"עַד שֶׁבַּחַיִּים לִיאַקוֹס,</p>
<p>לֹא יִשְׁתַּחֲוֶה לְעוֹלָם;</p>
<p>אַךְ סֵיפוֹ שֶׁלּוֹ – פֶּחָה לוֹ;</p>
<p>אַךְ רוֹבֵהוּ – הַוָּזִיר!"</p>
<p>וְאָלִי-פֶחָה שׁוֹמֵעַ…</p>
<p>וַיֶּאֱנַף בּוֹ בַּסּוֹרֵר,</p>
<p>וּפְקֻדּוֹת כָּתַב, אִגֶּרֶת,</p>
<p>כָּךְ צִוָּה וְכָךְ פָּקַד:</p>
<p>"וָלִי גְּוֶקַס, עוּשָׁה חוּשָׁה</p>
<p>בֶּעָרִים וּבַמְּדִינָה,</p>
<p>וְאֶת לִיאַקוֹס הָבֵא הֵנָּה</p>
<p>וּמִיָּד אִם חַי אוֹ מֵת!"</p>
<p>גְּוֶקַס שׁוֹט יָשׁוּט בֶּחָבֶל,</p>
<p>אַחַר לוֹחֲמִים יִרְדֹּף;</p>
<p>מְצָאָם, וּבָא מַפְתִּיעַ,</p>
<p>כְּבָר הִדְבִּיק הַחֲלוּצִים.</p>
<p>קוֹנְטוֹ נְיַאקוֹפִּיס הֵרִיעַ</p>
<p>מִמְּרוֹמֵי הַסּוֹלְלָה:</p>
<p>"אֶל הָעֲבוֹדָה, בָּנַי לִי!</p>
<p>אֶל הַקְרָב עֲלוּ, בָּנַי!"</p>
<p>הִזְדָּרֵז וּבָא לִיאַקוֹס,</p>
<p>בְּאוֹן תּוֹפֵס בְּשִׁנָּיו סֵיפוֹ,</p>
<p>לַיְלָה וְיוֹמָם נֶאֱבָקוּ,</p>
<p>שְׁלָשׁ-יָמִים, שְׁלשָׁה לֵילוֹת.</p>
<p>בְּנוֹת-אַלְבַּנְיָה תְּקוֹנֶנָּה</p>
<p>עֹטוֹת-אֵבֶל, שְׁחוֹרִים,</p>
<p>עַל עֲקֵבוֹ שָׁב וָלִי גְּוֶקַס,</p>
<p>נֶחֱנָק בְּדָמָיו שֶׁלּוֹ.</p>
</blockquote>
<p>29.12.40</p>
<blockquote>
</blockquote>
<blockquote>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/13600">https://benyehuda.org/read/13600</a></div></body>