<h1>אֶל אֵרוֹס</h1>
אנאקראון / שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>בַּחֲצוֹת לַיְלָה, עֵת הָעַיִשׁ</p>
<p>תִּסֹּב חֶרֶשׁ לְיַד בָּאָטֶס</p>
<p>וּבְנֵי-אָדָם הוֹזִים שׁוֹכְבִים</p>
<p>וּמְנוּחָתָם כִּי נָעֵמָה,</p>
<p>קָרַב עֲדֵי נָוִי אֵרוֹס,</p>
<p>דָּפַק עַל הַדֶּלֶת סֻגְּרָה.</p>
<p>מִי הַבָּא? – שָׁאַלְתִּי – מִי זֶה</p>
<p>הַמַּדִּיחַ חֲלוֹמוֹתַי?</p>
<p>"פְּתַח-נָא, חִנֵּן אֵרוֹס קוֹלוֹ,</p>
<p>יֶלֶד אָנִי, אַל תֵּחַתָּה;</p>
<p>דֶּלֶף טוֹרֵד סִמֵּר בְּשָׂרִי,</p>
<p>בַּמַּאְפֵּלְיָה אֵתַע עָתָּה".</p>
<p>מֵעַי הָמוּ לוֹ לַנַּעַר,</p>
<p>חִישׁ-קַל קַמְתִּי, נֵר הֶעֱלֵיתִי,</p>
<p>וָאֶפְתָּחָה, – עֵינַי רָאוּ</p>
<p>יֶלֶד-נַעַר, נוֹשֵׂא קֶשֶׁת</p>
<p>וּכְנָפַיִם לוֹ וְאַשְׁפָּה.</p>
<p>וָאוֹלִיכוֹ אֶל הָאָח לִי,</p>
<p>וָאֲחַמֵּם יָדָיו קָרוֹת</p>
<p>בְּתוֹךְ כַּפַּי, מִקְּוֻצּוֹתָיו</p>
<p>נִטְפֵי גְּשָׁמִים הֲסִירוֹתִי.</p>
<p>וּכְשֶׁחַם לוֹ עָנָה אֵרוֹס:</p>
<p>"בִּי, אֲנַסֶּה יֶתֶר קַשְׁתִּי,</p>
<p>אִם לֹא קִלְקְלוֹ הַמָּטָר".</p>
<p>דָּרַךְ קַשְׁתּוֹ וּמְחָצַנִּי,</p>
<p>פִּלַּח כְּבֵדִי בֶּן-אַשְׁפָּתוֹ,</p>
<p>הֵמַר לִי מֵעֹקֶץ צִרְעָה.</p>
<p>אַךְ הוּא קָם, עָלַי יָרִיעַ,</p>
<p>יִשְׂחַק, יִלְעַג לִי עַד-רָגַע:</p>
<p>"שְׂמַח, יְדִידִי, שְׁלֵמָה קַשְׁתִּי,</p>
<p>וּבְלִבָּתְךָ פָּשָׂה נָגַע".
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/2593">https://benyehuda.org/read/2593</a></div></body>