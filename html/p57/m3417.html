<h1>פְּרָחִים לְאַחַר קָצִיר</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>פְּרָחִים לְאַחַר קָצִיר, פְּרָחִים כְּתֹם בָּצִיר</p>
<p>עַל מַעֲרֻמֵּי-שָׂדוֹת, עַל פָּרָשַׁת-דְּרָכִים…!</p>
<p>נִמְשְׁלוּ לַיְתוֹמִים, סְבִיבָם יָבֵשׁ חָצִיר,</p>
<p>נִדְמוּ לָעֲנִיִּים עוֹמְדִים עַל הַפְּתָחִים.
נִדְמוּ לָעֲנִיִּים מְחַזְּרִים עַל הַפְּתָחִים,</p>
<p>שׁוֹמְעִים אֶת עֶלְבּוֹנָם, שׁוֹמְעִים וְאֵינָם נַעֲנִים;</p>
<p>כּוֹפְפִים אֶת רֹאשָׁם, הוֹי יְתוֹמֵי-פְּרָחִים!</p>
<p>יֶשְׁנָם גִּשְׁמֵי בְּרָכָה, וְהֵמָּה אֵינָם נֶהֱנִים.
יֶשְׁנָם גִּשְׁמֵי בְּרָכָה, וְרוּחוֹת יֵשׁ וּרְוָחָה;</p>
<p>אֶפֶס לֹא לַפְּרָחִים אֲשֶׁר עָבַר זְמַנָּם,</p>
<p>תַּחַת כְּפוֹר יִמַּקּוּ וַעֲגָלָה שָׁחָה, –</p>
<p>נִבְרְאוּ לָעוֹלָם, וְהָעוֹלָם לֹא לְמַעֲנָם.
</p>
</blockquote>
<p>יאסטרֶבֶנויה 1907</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/3417">https://benyehuda.org/read/3417</a></div></body>