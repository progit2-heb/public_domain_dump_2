<h1>סְּפִינָה שְׁחוֹרָה</h1>
אלמוני/ת / שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>סְּפִינָה שְׁחוֹרָה חוֹצָה גַלִּים,</p>
<p>שָׁטָה סָמוּךְ לְחוֹף קָסַנְדְּרָה,</p>
<p>וְעָלֶיהָ קְלָעִים שְׁחוֹרִים,</p>
<p>וַעֲלֵיהֶם תְּכֹל שָׁמָיִם.</p>
<p>פָּגְעָה בָּהּ אֳנִיָּה תּוּרְכִּית,</p>
<p>דִּגְלֵי שָׁנִי מַבְרִיק נוֹפְפִים.</p>
<p>"הוֹרֵד אֶת-הַקְּלָעִים תֵּכֶף!</p>
<p>הוֹרֵד מִפְרְשֵׂי הַסְּפִינָה!"</p>
<p>–לֹא! לֹא אוֹרִיד אֶת הַקְּלָעִים,</p>
<p>לֹא אוֹרִידָה אֶת מִפְרָשָׂי!</p>
<p>מֶה עָלַי תְּאַיֵּם אַיֵּם</p>
<p>כְּעַל כַּלָּנִית, בַּת חֲרֵדָה!</p>
<p>הִנְנִי יַנִיס בְּנוֹ שֶׁל סְטַטַס</p>
<p>וַחֲתַן בֵּית בּוּקוֹבַלַס.</p>
<p>עוּשׁוּ, רֵעַי, לָעֲבוֹדָה!</p>
<p>חוּשׁוּ אֶל פְּנֵי הַסְּפִינָה!</p>
<p>שִׁפְכוּ דַם הַתּוּרְכִּים, שְׁפֹכוּ!</p>
<p>אַל תָּחוּסוּ עַל הַכּוֹפְרִים!</p>
</blockquote>
<blockquote>
<p>אַךְ בְּהַשְׂכֵּל תֵּט וּבִינָה</p>
<p>הָאֳנִיָּה אֶת-חַרְטוֹמָהּ.</p>
<p>אוּלָם יַנִיס קָפַץ עָלָה</p>
<p>עַל הַסִּפּוּן, חַרְבּוֹ בְּיָדוֹ</p>
<p>נָטְפוּ פְנֵי הַתִּקְרָה דָמִים,</p>
<p>הֶאְדִּימוּ פְנֵי הַגַּלִּים.</p>
<p>אַלְלָהּ! אַלְלָהּ! בִּקְשׁוּ רַחֲמִים</p>
<p>כָּל-הַכּוֹפְרִים, כָּרְעוּ בֶרֶךְ.</p>
<p>"חַיִּים רָעִים, קָרָא מְנַצְּחָם,</p>
<p>הֵן נָכוֹנוּ לַמְנֻצָּחִים!"</p>
</blockquote>
<blockquote>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/13598">https://benyehuda.org/read/13598</a></div></body>