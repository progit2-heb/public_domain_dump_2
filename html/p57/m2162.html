<h1>[וְאִם יֶשְׁךָ מוֹצִיא בְּמִסְפָּר]</h1>
אנאקראון / שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>וְאִם יֶשְׁךָ מוֹצִיא בְּמִסְפָּר</p>
<p>הַטְּרָפִים עַל הָעֵצִים</p>
<p>וּמוֹנֶה אֶת הַגַּלִּים</p>
<p>בְּמֶרְחֲבֵי יָם הַנִּגְרָשׁ –</p>
<p>רַק אַתָּה מִסְפָּר תִּמְצָא</p>
<p>לַנְּעָרוֹת שֶׁאָהָבְתִּי.</p>
<p>רִאשׁוֹנָה מֵאַתּוּנָה</p>
<p>עֲלָמוֹת עֶשְׂרִים תִּקַּח</p>
<p>וְעוֹד חֲמֵשׁ-עֶשְׂרֵה תּוֹסִיף.</p>
<p>וְעֲלֵיהֶן עוֹד לִגְיוֹנוֹת</p>
<p>יְפֵה-פִיּוֹת מִקּוֹרִינְתְּ,</p>
<p>מִפְּנֵי שֶׁהִיא בַּאֲחָיָה,</p>
<p>אֲשֶׁר נָשֶׁיהָ יָפוֹת.</p>
<p>וּמְנֵה לִי מִן אִי לֶסְבּוֹס</p>
<p>וְעַד לְבוֹא יוֹנִיָּה,</p>
<p>מִקַּרִיָּה, מֵרוֹדוֹס</p>
<p>אַלְפַּיִם יַעֲלוֹת-חֵן.</p>
<p>" אַלְפַּיִם?!" – מַה תִּשְׁתָּאֶה!</p>
<p>לֹא עוֹד כִּנִּיתִי טִירוֹס,</p>
<p>קַנוֹבוֹס לֹא הִזְכַּרְתִּי,</p>
<p>וּכְרַכִּים עַל אִי כְּרֵתִים,</p>
<p>אֲשֶׁר שָׁם אֵרוֹס שׂוֹרֵר.</p>
<p>וְאֵיך אֲכַנֶּה נְעָרוֹת</p>
<p>מֵעֵבֶר גְּבוּל גַּדֵירָה,</p>
<p>בְּבַקְטְרִיָּה וּבְהִנְדּוּ,</p>
<p>לָהֶן תִּכְלֶינָה עֵינָי?
 </p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/2162">https://benyehuda.org/read/2162</a></div></body>