<h1>וְאוֹמְרִים יֵשׁ שׁוֹפָר</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p><strong>וְהָיָה בַּיּוֹם הַהוּא יִתָּקַע בְּשׁוֹפָר גָּדוֹל</strong></p>
</blockquote>
<p>(ישעיה כ“ז, י”ג)</p>
<blockquote>
<p>וְאוֹמְרִים: יֵשׁ שׁוֹפָר, וְהַשּׁוֹפָר מְאֹד עַתִּיק –</p>
<p>עוֹד מִימוֹת הַשּׁוֹפְטִים, וּמֻנָּח בְּתוֹךְ תִּיק</p>
<p>בְּמַפֹּלֶת בֵּית כְּנֶסֶת, בְּשָׂרִיד שֶׁל אַתִּיק.
הוּא שׁוֹפַר הַחֵרוּת שֶׁל אֵהוּד בְּיוֹם עֶגְלוֹן,</p>
<p>הוּא שׁוֹפַר הַחֵרוּת בּוֹ תָקַע גַּם גִּדְעוֹן,</p>
<p>יוֹחָנָן בְּגוּשׁ-חָלָב בּוֹ תָקַע אַחֲרוֹן.
וְהוּא הוּא הַשּׁוֹפָר יִתָּקַע בּוֹ לַקֵּץ,</p>
<p>כִּי הַמַּיִם עַד נֶפֶשׁ, וְסַכִּין בְּיַד הַמֵּץ, –</p>
<p>וְאָמַר זֶה אֶל זֶה: הֵחָלֵץ! הֵחָלֵץ!
כִּי חֶבְלֵי הַמָּשִׁיחַ עָבְרוּ גְּדוֹת תְּהוֹם,</p>
<p>הַמָּשִׁיחַ רוֹצֶה לְהוֹפִיעַ יוֹם יוֹם,</p>
<p>כַּתִּשְׁבִּי מִי עוֹד לָנוּ בְּכָל עֵת וּמָקוֹם?
רַק חָסֵר הַשּׁוֹפָר, הַשּׁוֹפָר הוּא חָסֵר,</p>
<p>הַשּׁוֹפָר הַגָּדוֹל הָרוֹטֵט וְהָעֵר,</p>
<p>לֹא שְׁמָעוֹ דוֹר חֵרֵשׁ, לֹא רָאָהוּ עִוֵּר.
אֵי אוֹתָה הַחֻרְבָּה, בָּה נִצְפַּן הַשּׁוֹפָר?</p>
<p>הֵן אֵבְרוֹפָּה כֻּלָּהּ הֱקִיאַתְנוּ זֶה כְבָר,</p>
<p>מִצְּפוֹנָם שֶׁל פִיוֹרְדִים עַד צוּר גִּבְּרַלְטַר.
בֵּין אוֹקְיָנוֹס מִכָּאן וְאוֹקְיָנוֹס מִכָּאן,</p>
<p>הָאוֹבְדִים בְּאֶרֶץ רוּס, נִדָּחִים בְּיָוָן,</p>
<p>מִי שָׂרִיד לִי בְלוּב, מִי בְּכוּשׁ נֶאֱמָן?
וְהָלַךְ וְחָפַר, וּמָצָא וְהֵבִיא</p>
<p>לוֹ אֶת קֶרֶן הַצְּבִי עִם שַׁאֲנַת הַלָּבִיא,</p>
<p>וְתָקַע בוֹ תְקִיעָה הַתִּשְׁבִּי הַנָּבִיא.</p>
</blockquote>
<p>תל-אביב, 14.10.40</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/4639">https://benyehuda.org/read/4639</a></div></body>