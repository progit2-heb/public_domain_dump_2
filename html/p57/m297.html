<h1>לְמִרְיָם</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>לוּ אַךְ כַּכּוֹכָב הַנּוֹפֵל בַּנְּשָׁפִים</p>
<p>עַל שְׁמֵי חַיַּיִךְ שְׁמִי חָלַף, גָּז,</p>
<p>אִם בָּא בָּעֹז וּרְתוּקוֹת-הַכְּשָׁפִים,</p>
<p>וְאִם תַּחַת עֻלּוֹ לָנֶצַח כָּרַעַתְּ, -</p>
<p>נָא אַל תְּקַלְלִינִי אָז,</p>
<p>נָא אַל תְּקַלְלִינִי אַתְּ!
בִּכְלִיל פְּרָחַיִךְ – זֵר-הָעֲדָנִים –</p>
<p>אִם יָדִי לָךְ קָלְעָה וֶרֶד-עֲנָק,</p>
<p>אוֹ בְּכוֹס תַּעֲנוּגַיִךְ מָסַכְתִּי רוֹשׁ-פְּתָנִים,</p>
<p>לְהַרְעִיל, בָּהּ טֶרֶם נָגַעַתְּ, -</p>
<p>נָא אַל תְּקַלְלִינִי אָז,</p>
<p>נָא אַל תְּקַלְלִינִי אַתְּ!
וְיוֹם בּוֹ תִּזְכְּרִי לִי אַהֲבַת נְעוּרַיִךְ,</p>
<p>נְשִׁיקוֹתַי וַהֲגִיגִי מְלֵאֵי-אֵשׁ,</p>
<p>אוֹ קָרוֹת מִלַּי וּנְהַר דִּמְעוֹתַיִךְ</p>
<p>בָּעֶרֶב נִפְרַדְנוּ לָעַד, -</p>
<p>נָא אַל תְּקַלְלִינִי אָז,</p>
<p>נָא אַל תְּקַלְלִינִי אַתְּ!
שִׁלַּמְתִּי לָךְ! שִׁלַּמְתִּי בְּטַל-נְעוּרַי,</p>
<p>בִּנְשִׁיקַת תֹּם, שֶׁאַתְּ מָצִית,</p>
<p>וּבְרֶטֶט – רִאשׁוֹן הוּא לִיצוּרָי, –</p>
<p>בַּחֲלוֹמוֹת רָז, אַתְּ בָּם הוֹפַעַתְּ…</p>
<p>נָא אַל תְּקַלְלִינִי אָז,</p>
<p>נָא אַל תְּקַלְלִינִי אַתְּ!
שִׁלַּמְתִּי לָךְ בִּדְמֵי לִבָּתִי נוּגָה,</p>
<p>בְּיֵאוּשׁ וְנֹחַם לְאַחַר זְמָן,</p>
<p>בְּכִלְיוֹן-נֶפֶשׁ – נַפְשִׁי הֲרַת תּוּגָה, -</p>
<p>שִׁלַּמְתִּי כָּל אֲשֶׁר נָתַתְּ.</p>
<p>נָא אַל תְּקַלְלִינִי אָז,</p>
<p>נָא אַל תְּקַלְלִינִי אַתְּ!</p>
</blockquote>
<p>הידלברג</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/297">https://benyehuda.org/read/297</a></div></body>