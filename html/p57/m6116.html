<h1>Septimi, Gades...</h1>
הורטיוס / שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>חֵשֶׁק סֶפְּטִימְיוּס<a class="footnote" href="#fn:1" id="fnref:1" title="see footnote"><sup>1</sup></a> שֶׁנֵּלֵךְ לְגַדֶס,<a class="footnote" href="#fn:2" id="fnref:2" title="see footnote"><sup>2</sup></a></p>
</blockquote>
<blockquote>
<p>עִיר הַקַּנְטַבְּרִים<a class="footnote" href="#fn:3" id="fnref:3" title="see footnote"><sup>3</sup></a> שׂוֹנְאֵי קְשִׁי עֻלֵּנוּ,</p>
</blockquote>
<blockquote>
<p>וְאֶל שְׁנֵי הַסִּירְטִים, יָם אַפְרִיקָה נֶצַח</p>
</blockquote>
<blockquote>
<p>יַךְ שָׁם בְּגָעַשׁ.</p>
</blockquote>
<blockquote>
<p>טִיבּוּר<a class="footnote" href="#fn:4" id="fnref:4" title="see footnote"><sup>4</sup></a> אֶבְחַר לִי, הָעִיר יְסָדוּהָ</p>
</blockquote>
<blockquote>
<p>חֶבֶר אַרְגֶּאִים,<a class="footnote" href="#fn:5" id="fnref:5" title="see footnote"><sup>5</sup></a> אֶזְקַן — שָׁם אָנוּחָה</p>
</blockquote>
<blockquote>
<p>שְׂבַע-יָם וָדֶרֶךְ, עָיֵף מְאֹד וְיָגֵעַ</p>
</blockquote>
<blockquote>
<p>מִן הַמִּלְחֶמֶת.</p>
</blockquote>
<blockquote>
<p>אֶפֶס אִם שָׁמָּה גְזֵרָה הִיא וְלֹא אָבוֹא,</p>
</blockquote>
<blockquote>
<p>אֵרְדָה עַד נַחַל גָּלֶזוּס הַנּוֹחַ</p>
</blockquote>
<blockquote>
<p>לְצֹאן כִּבְדַת-צָמֶר, חַוּוֹת אִישׁ לָקוֹנְיָה,<a class="footnote" href="#fn:6" id="fnref:6" title="see footnote"><sup>6</sup></a></p>
</blockquote>
<blockquote>
<p>מֶשֶׁק פָלַנְטוּס.<a class="footnote" href="#fn:7" id="fnref:7" title="see footnote"><sup>7</sup></a></p>
</blockquote>
<blockquote>
<p>קֶרֶן חִמַּדְתִּי, מִכָּל קְצוֹת הָאָרֶץ</p>
</blockquote>
<blockquote>
<p>לִי מְחַיֶּכֶת: דִּבְשָׁהּ דְּבַשׁ הִימֶטוֹס,<a class="footnote" href="#fn:8" id="fnref:8" title="see footnote"><sup>8</sup></a></p>
</blockquote>
<blockquote>
<p>זַיִת פּוֹרֵחַ עוֹלֶה בָהּ עַל זֵיתֵי</p>
</blockquote>
<blockquote>
<p>כֶּרֶם וֶנַפְרוּם.<a class="footnote" href="#fn:9" id="fnref:9" title="see footnote"><sup>9</sup></a></p>
</blockquote>
<blockquote>
<p>אֹרֶךְ אָבִיב שָׁם וּסְתָו חַם, יַנְחֶנּוּ</p>
</blockquote>
<blockquote>
<p>יוּפִּיטֶר<a class="footnote" href="#fn:10" id="fnref:10" title="see footnote"><sup>10</sup></a> בְּחֶסֶד, בִּרְכַּת בַּכְּךְ<a class="footnote" href="#fn:11" id="fnref:11" title="see footnote"><sup>11</sup></a> עַל אַוְלוֹן,<a class="footnote" href="#fn:12" id="fnref:12" title="see footnote"><sup>12</sup></a></p>
</blockquote>
<blockquote>
<p>גֶּפֶן כְּרָמֶיהָ אֵינֶנָּה נוֹפֶלֶת</p>
</blockquote>
<blockquote>
<p>מִן פְּרִי-פָלֶרְנוּס.<a class="footnote" href="#fn:13" id="fnref:13" title="see footnote"><sup>13</sup></a></p>
</blockquote>
<blockquote>
<p>זֶה נוֹף הֶחָמֶד, טִירוֹת הַתִּפְאֶרֶת,</p>
</blockquote>
<blockquote>
<p>הֵן קוֹרְאוֹת שְׁנֵינוּ, וּפֹה גַם תָּסוּכָה</p>
</blockquote>
<blockquote>
<p>נֶסֶךְ — עַל אֵפֶר יְדִידְךָ-מְשׁוֹרְרֶךָ —</p>
</blockquote>
<blockquote>
<p>אֶת דִּמְעוֹתֶיךָ.
תל-אביב, 18.1.38</p>
</blockquote>
<div class="footnotes">
<hr/>
<ol>
<li id="fn:1">
<p>אחד מידידי המשורר. <a class="reversefootnote" href="#fnref:1" title="return to body"> ↩</a></p>
</li>
<li id="fn:2">
<p>עיר באספמיה. <a class="reversefootnote" href="#fnref:2" title="return to body"> ↩</a></p>
</li>
<li id="fn:3">
<p>עם פרא שחי בצפונה של אספמיה. <a class="reversefootnote" href="#fnref:3" title="return to body"> ↩</a></p>
</li>
<li id="fn:4">
<p>עיר בלטיום. <a class="reversefootnote" href="#fnref:4" title="return to body"> ↩</a></p>
</li>
<li id="fn:5">
<p>שבט יווני. <a class="reversefootnote" href="#fnref:5" title="return to body"> ↩</a></p>
</li>
<li id="fn:6">
<p>נהר בקלבריה (באיטליה). <a class="reversefootnote" href="#fnref:6" title="return to body"> ↩</a></p>
</li>
<li id="fn:7">
<p>מייסדה של עיר טרגֶט, בא לשם מאשפרטה. <a class="reversefootnote" href="#fnref:7" title="return to body"> ↩</a></p>
</li>
<li id="fn:8">
<p>הר ביוון עשיר בדבש. <a class="reversefootnote" href="#fnref:8" title="return to body"> ↩</a></p>
</li>
<li id="fn:9">
<p>עיר בקמפניה, מפורסמת בזיתיה הטובים. <a class="reversefootnote" href="#fnref:9" title="return to body"> ↩</a></p>
</li>
<li id="fn:10">
<p>[10] הגדול באלי הרומים. (במקור הופיעה כאן ההערה הבאה, על בככוס — הערת פרוייקט בן יהודה) <a class="reversefootnote" href="#fnref:10" title="return to body"> ↩</a></p>
</li>
<li id="fn:11">
<p>בַּכּכוֹס — אלוהות היין במיתולוגיה של היוונים. (במקור הופיעה כאן ההערה הקודמת, על יופיטר — הערת פרוייקט בן יהודה) <a class="reversefootnote" href="#fnref:11" title="return to body"> ↩</a></p>
</li>
<li id="fn:12">
<p>גבעה סמוכה לטַרגט, מפורסמת בגפנים. <a class="reversefootnote" href="#fnref:12" title="return to body"> ↩</a></p>
</li>
<li id="fn:13">
<p>כיכר סמוכה להר מַסיקוֹס, מפורסמת ביינהּ הטוב. <a class="reversefootnote" href="#fnref:13" title="return to body"> ↩</a></p>
</li>
</ol>
</div>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/6116">https://benyehuda.org/read/6116</a></div></body>