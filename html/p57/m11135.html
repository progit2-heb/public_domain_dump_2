<h1>בּגִּנָּה</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>פֹּה בַגִּנָּה,</p>
</blockquote>
<blockquote>
<p>בְּצֵל הַסְּבָךְ,</p>
</blockquote>
<blockquote>
<p>עַל הַדֶּשֶׁא</p>
</blockquote>
<blockquote>
<p>נֵשֵׁב, אָח!</p>
</blockquote>
<blockquote>
<p>אַךְ שְׁתֵּי דְלוּעִים,</p>
</blockquote>
<blockquote>
<p>כְּרוּב וּצְלָף</p>
</blockquote>
<blockquote>
<p>וְגוּמַת מַיִם</p>
</blockquote>
<blockquote>
<p>כִּמְלֹא כָף, –</p>
</blockquote>
<blockquote>
<p>וְעוֹלָם מָלֵא</p>
</blockquote>
<blockquote>
<p>קָטָן, קָט,</p>
</blockquote>
<blockquote>
<p>שָׁם מִתְרַחֵשׁ,</p>
</blockquote>
<blockquote>
<p>נָע וְנָד.</p>
</blockquote>
<blockquote>
<p>שְׁבָה פֹּה דוּמָם,</p>
</blockquote>
<blockquote>
<p>שִׂימָה לֵב:</p>
</blockquote>
<blockquote>
<p>מְחוֹל בְּנֵי יִתּוֹשׁ</p>
</blockquote>
<blockquote>
<p>בְּמֵי הַגֵּב.</p>
</blockquote>
<blockquote>
<p>בְּזִמְזוּם עָלֵז</p>
</blockquote>
<blockquote>
<p>בּוֹא וָשׁוּב,</p>
</blockquote>
<blockquote>
<p>קוֹרֵא, שׁוֹרֵק</p>
</blockquote>
<blockquote>
<p>זְבוּב אֶל זְבוּב.</p>
</blockquote>
<blockquote>
<p>חָגָב נָאֶה</p>
</blockquote>
<blockquote>
<p>עַל גּוּשׁ חוֹל</p>
</blockquote>
<blockquote>
<p>קִפֵּל כְּנָפָיו</p>
</blockquote>
<blockquote>
<p>כּעֵין הַכְּחוֹל.</p>
</blockquote>
<blockquote>
<p>מִן הַדְּלַעַת</p>
</blockquote>
<blockquote>
<p>מִנִּי רוּם</p>
</blockquote>
<blockquote>
<p>נָפַל צָּב וְלֹא</p>
</blockquote>
<blockquote>
<p>יוּכַל קוּם.</p>
</blockquote>
<blockquote>
<p>נְמָלָה רָצָה</p>
</blockquote>
<blockquote>
<p>רוּץ וַתְּקַשׁ,</p>
</blockquote>
<blockquote>
<p>בְּמַעְבָּרָה</p>
</blockquote>
<blockquote>
<p>עַל קְנֵה קַשׁ.</p>
</blockquote>
<blockquote>
<p>גַּרְגַּר פּוֹל לָהּ</p>
</blockquote>
<blockquote>
<p>וְכֹחָה תָּשׁ –</p>
</blockquote>
<blockquote>
<p>הַלְעֶזְרָתָהּ</p>
</blockquote>
<blockquote>
<p>עָף הָעָשׁ?</p>
</blockquote>
<blockquote>
<p>בְּאוֹר הַחַמָּה</p>
</blockquote>
<blockquote>
<p>וּבַיְּקוֹד</p>
</blockquote>
<blockquote>
<p>לִשׁתֵּי "פָרוֹת</p>
</blockquote>
<blockquote>
<p>משֶׁה" סוֹד.</p>
</blockquote>
<blockquote>
<p>וּמְנַמְנֶמֶת</p>
</blockquote>
<blockquote>
<p>עַל הַבַּד</p>
</blockquote>
<blockquote>
<p>הַחִפּוּשִׁית –</p>
</blockquote>
<blockquote>
<p>עַד יוֹם רַד.</p>
</blockquote>
<blockquote>
<p>שַׁבְּלוּל עָנֹג</p>
</blockquote>
<blockquote>
<p>נֶחְפָּז מְעַט,</p>
</blockquote>
<blockquote>
<p>פּוֹשֵׁט קְרָנָיו</p>
</blockquote>
<blockquote>
<p>אֶל כָּל צַד.</p>
</blockquote>
<blockquote>
<p>חוּטֵי כֶסֶף</p>
</blockquote>
<blockquote>
<p>וּפָז שׁוּר, –</p>
</blockquote>
<blockquote>
<p>בֶּן עַכָּבִישׁ</p>
</blockquote>
<blockquote>
<p>מָתַח קוּר.</p>
</blockquote>
<blockquote>
<p>יֶלֶק שׁוֹרֵק,</p>
</blockquote>
<blockquote>
<p>חַרְגֹּל שָׁר,</p>
</blockquote>
<blockquote>
<p>חֲסִילִים נִצִּים</p>
</blockquote>
<blockquote>
<p>עַל קְנֵה בָר.</p>
</blockquote>
<blockquote>
<p>זוּג שֶׁל דְּבוֹרִים</p>
</blockquote>
<blockquote>
<p>בָּא וָרָן:</p>
</blockquote>
<blockquote>
<p>"אִיֵּה, אֵיפֹה</p>
</blockquote>
<blockquote>
<p>פֹּה הַמָּן?"</p>
</blockquote>
<blockquote>
<p>צִרְעָה עוֹנָה</p>
</blockquote>
<blockquote>
<p>בְּנַהַם רָם,</p>
</blockquote>
<blockquote>
<p>תִּדּוֹד, תֵּתַע</p>
</blockquote>
<blockquote>
<p>פֹּה וָשָׁם.</p>
</blockquote>
<blockquote>
<p>הַצִּפֹּרֶת</p>
</blockquote>
<blockquote>
<p>תֶּט בִּמְעוּף;</p>
</blockquote>
<blockquote>
<p>תְּרַפְרֵף, תַּעֲמֹד</p>
</blockquote>
<blockquote>
<p>עַל הַכְּרוּב.</p>
</blockquote>
<blockquote>
<p>לְטָאַת סַפִּיר</p>
</blockquote>
<blockquote>
<p>חָלְפָה כְּחֵץ –</p>
</blockquote>
<blockquote>
<p>עַל זְבוּב צוֹהֵל</p>
</blockquote>
<blockquote>
<p>בָּא הַקֵּץ.</p>
</blockquote>
<blockquote>
<p>תּוֹלָע בָּרֹד</p>
</blockquote>
<blockquote>
<p>בָּא עַל בַּד…</p>
</blockquote>
<blockquote>
<p>הַנַּח לָמוֹ,</p>
</blockquote>
<blockquote>
<p>נָשׁוּב לְאַט.</p>
</blockquote>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/11135">https://benyehuda.org/read/11135</a></div></body>