<h1>יללת רוח לא תנוח</h1>
שאול טשרניחובסקי
<body align="right" dir="rtl"><div align="right" dir="rtl"><!DOCTYPE html>
<body>
<blockquote>
<p>יִלְלַת-רוּחַ לֹא תָנוּחַ</p>
<p>בָּאֲרֻבָּה אַאֲזִינָה,</p>
<p>וְאַף אִם אֵדַע – סְתָו בָּרְחוֹבוֹת</p>
<p>מַאֲמִין הִנְנִי וְלֹא אַאֲמִינָה:</p>
</blockquote>
<blockquote>
<p>בַּעֲלִיָּתִי – שָׁם יָפָתִי,</p>
<p>שָׁם הָאָבִיב בִּשְׁלַל גְּוָנָיו,</p>
<p>בִּלְחָיֶיהָ מְלֵאוֹת עֶדְנָה</p>
<p>זֶה אַךְ פִּתַּח רֹךְ שׁוֹשַׁנָּיו.</p>
</blockquote>
<blockquote>
<p>גַּם רַעֲנַנִּים שְׁמֵי-שִׁנְאַנִּים,</p>
<p>שֶׁבִּנְגֹהוֹת שֶׁמֶשׁ אָבִיב</p>
<p>נִשְׁקְפוּ לִי מֵעֵינֶיהָ</p>
<p>מְלֵאוֹת-אוֹר, הָאוֹר הֶחָבִיב.</p>
</blockquote>
<blockquote>
<p>וּפוֹרֵחַ הַתַּפּוּחַ,</p>
<p>כֻּלּוֹ טֻבַּע בְּמַבּוּל-פְּרָחִים</p>
<p>מֵצִיץ גַּרְגֵּר-הָאַרְגָּמָן</p>
<p>כְּמִתְגַּנֵּב בֵּין לַסְבָכִים:</p>
</blockquote>
<blockquote>
<p>פְּנֵי יָפָתִי, אֲהוּבָתִי,</p>
<p>מִלֹּבֶן-פְּרָחִים אוֹרוֹ, צַחוּ,</p>
<p>שִׂפְתוֹתֶיהָ כַּשּׁוֹשַׁנִּים</p>
<p>הִנֵּה טֶרֶם עוֹד פֻּתָּחוּ.</p>
</blockquote>
<blockquote>
<p>רֹן עֶפְרוֹנִים, שִׁיר מַעְיָנִים,</p>
<p>בַּגֵּאָיוֹת בַּת-קוֹל עוֹנָה:</p>
<p>זֹאת מְשׁוֹרֶרֶת חֶמְדַּת לִבִּי</p>
<p>וּמְצַחֶקֶת, כִּי רַב שְׂשׂוֹנָהּ.</p>
</blockquote>
<blockquote>
<p>וּמִסָּבִיב – רֵיחַ אָבִיב,</p>
<p>בִּשְׂמֵי-יַעַר, קְטֹרֶת-אָחוּ,</p>
<p>וּבְלִבָּתִי תִּקְווֹת-נֹעַר</p>
<p>שָׁבוּ קָמוּ וְיִפְרָחוּ.</p>
</blockquote>
<p>אודיסה 1896</p>
</body>
<hr/>את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:
<a href="https://benyehuda.org/read/5588">https://benyehuda.org/read/5588</a></div></body>