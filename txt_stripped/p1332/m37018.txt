


	
	עג. כל גיא ינשא
	








יוסף יפה מראה, יפה התאר,

עבד לפוטיפר סריס המלך

עמד בצדקתו שליו וילך

מבית אדוניו שלאנן בסהר.





ישר ויראת אל ותם וטהר

היו למשען לו בעיר ופלך;

גם אם בגדיו קדרים כחלך,

הן מחשבות לבו מפיצות זהר.





מבית אסירי שר למשביר שבר

אל רעבון עמו, לראש מצרים

נקרא, לתמך דל וגדר פרץ.





בינה הגיגי לך, והסכת גבר:

שפל היה תמיד ושח עינים,

כי רק ענוים יירשו הארץ.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37018