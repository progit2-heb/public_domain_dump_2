


	
	תוכחת מגלה: חלק שלישי: הבל בני אדם
	




– – – – – – ͝ – – – –



דרדע: דוד גן הזה אכן יחוה דעת

אל־הבאים תוכו ורב שכלך.

אילנות ונטעים אשר בו רבו

הצצים ופרחים אשר נטעת

אל מאלה שונים ירוו עין

ובשמיו נזלים ישיבון נפש.

פלגי־מים העוֽברים בינימו

כי יגחו שרשם יעדנו אזן

בדממה הדקה אשר נשמעת

מני דכים הקט ומשברמו.

אך מה אוסיף המהלל ושבח

אם פעל זה רק כוננו ידיך.

כלכל: אודה דרדע כי פה לבד יצמיח

כל־ישעי בלבבי וחפצי סלה.

מהד תבל פה אמצאה מנוח

ובהשקט ישוט לב בים הדעת

בל יבהל משד זמן ונגף.

אמנם זולתי זאת בגני אחז

הבלי תבל וכמו במראה טהר

אגלה סכלות היוֽשבים עליה.

דרדע: הן בדבר הזה פליאה דעת

ממני, לא אבין אשר אמרת

אם לא תראני מפלאות מליך.

כלכל: נקל לי הדבר בעת נחקרה

יחד הבלי תבל וצאצאיה.

תחת ערמון הלז גשה ושבה

כי מחם שמש צללו מחסנו.

דרדע: לישב אתך כרצוֽנך חפצתי

דבר עתה אלי ואטה אזן.

כלכל: אשפיל ארצה עיני ושם אביטה

כר נרחב מה־נחמד למראה יהי

כי בפרחיו שונים גוניו רבו

על־המראה לבן אדמדם שמה

ארגמן וירקרק וצהב תרא

בתכלת או שני אחוזים יחד

כי בם עין תשמח ותעלז רוח.

ובהביטי אל־מפלאות הטבע

אגמר כי אין ציר כמו צורנו.

בתלנות על־תבל אזי אצאה

כראות המון רבה בחוצותיה

תמיד ללכת אחרי עינימו

שונים אחר ציור צבעים אלף.

זה יבנה בית מדות עליות רוח

משח בששר בספון ארז

ויחקה על־הקיר נטע שעשוע

אילנות ודשאים וציץ ופרח

או על־בית ארוג שתי וערב

רבוע בסביבו כמו מקלעת

או לפקעים עשוי בצפוי בצר

בתבונה ובחכמה יציר צבע.

שבע עינים במעיל וכתנת

יבחר אחר לראות, ובלבוש־אשת

לכן חור כרפס יאחז ותכלת

עם חבלי־בוץ בהם לרקמתים,

פרח יצא מפה ומפה פרי

מזה כל־ציץ שדה וגם עץ־יער.

בדברים אל מוצא יהיה לכסף

ובמקום זה זהב הכי יזקו.

אם זה לא הבל הוא, אמר לי עתה

מה־יועילו להם ומה־יצילו

אם אז בלבד יתהלכו בצלם.

אמר אז אל־לבי: פתיים אלה

יסורו פה אם חוֽמדים הצבע.

דרדע: מתוק אל־פי מני דבש ניב פיך

הזקוק ומיסד באדני־צדק

לכן אנא הוסף שאת ניבך.

כלכל: אנכי הרואה בהבלי־חלד

אראה רבים תועים בשיר וזמר

כי השנה הן נגזלה מהמה

כי את־אכלם הם ימנעו מפימו

גם יעזבו מכל־חפצי־בית

אם לא מטרם ישמעו אותמו.

אשה נולדה מקטני־ארץ

קלון וכלמת עם ובוז משפחת

אם קולה קול ערב ושיר משמעת

תובל ביתה אישים נטילי־כסף

כגברת תחשב ושם שלטת.

גם איש כי גידי פחדיו נתקו

או מעוך יהי או מרוח אשך

גם הוא לשיר יקח ברב תפארת

אליו יריצו מתנות הערך

זולתי השכר אשר לו ירב

יטה ארצה מנלם והוא העשר

מיום אל־יום ירבה עדי אין־חקר.

אלה כי אחר שיר וקול יהבלו

כי רבם או כלם עגבים המה

מפריעים מחכמה ומוסר נפש.

למה ישגו בהם, הלא טוב למו

לסור אל־צל גנים וכרמי־חמד

כי שם לאלף צפרים קננו

ובצפצופם קולות ערבים יחד

רק מתק ונעימות בלב יתנו

בלתי זהב ובלא מחיר וכסף

ובטהר רב כי לא יהבל נפש.

אף זה יבחן לבי בשבתי הנה.

דרדע: גם בזה על־נכון ראות הטבת

לא אשנה אני אחרי מליך

כי טבו לי במאד וכי נעמו.

כלכל: עוד אשובה אראה בגני הנה

כל־שיח השדה אשר הפרי

יתן אלי בלבד בעתו סלה

כאשר חק לו צורי ביצרו ארץ.

מזה אביט ימין פתיות־גבר

הולך אחר יצרו לבקש אכל

היקר בנמצא ועוד איננו

עד־כי יובל לו על־ידי הכסף

ממרחקים כל־מאויי נפש

וישלם על־אחד בשבעתים

עם כי נמר ריחו ואבד טעם

או בבכיר או באפיל בפרח,

אמנם אל־חך יטעם לבד מהבל.

אכן הבלי החך מאד נפלאו

ולעין שכלי הנה אזי יבואו.

ימלא לו שפקו ועוד לו יצר

ותבואנו עוד תאוה שוקקת

כי תתאוה נפשו אשר אין שמה

ולמרחוק עיניו הלא יביטו.

האוצרות יהיו מלאי יין

כי לו הגפן נתנה לשבע

אך יין חלבון נדרך בעיר דמשק

או ביקבי כרמל יהי לו נחת

על־שלחנו, כי בו ישמח חבר.

בז כל־בא מארצו, ויבוס נפת

אם נמצא שם, גם זהמתו לחם

ובשר פר השמן, אשר שדהו

יתן אליו, יען בכל־עת יהי.

ויבקש לו תחתם בחיתו־יער

בדגי הים ובצפרי שמים

היקרים מני־פז לפיו הטרף.

הון מהבל ימעט בביתו ככה.



דרדע: יהיה חזוק ואות לאמרותיך:



הבל כזה היה בקיסר רומי

כי נחת שלחנו בהרי־גבה

היה לשבע מדגי המים

ובשבתו בלבב־ים באות־סכל

חפץ חית שדה ועוף שמים.

ככה מהר כל־אוֽצרותיו תמו.

אם על־כל־עץ עוד אעמיד העין

אשוב אראה עוד מאנוש ההבל.

הא ערמון זה, כי רענן עלהו

כי צל דליותיו למחסה לנו

כלם כאשר תראה עמוסי פרי.

הגפן שור המשמחה עינים

בירק פארות ובאשכלות הבשילו,

שור בתאנה כי בשלה פגיה

זבת חלב מהם ומבדיה.

הנה יבוא מהר סתיו גם הנה

כי תבוא אז מני מזרים רוח

לפתח דלת אוֽצרות השלג

תבוא קדים עזה ושער קטב

ובנשבם בם יפים אזי יסירו

יבלו העלים ופרים יחד

ולבד העץ ישאר כעל־הר תרן

ערם מכל־הודו ומכל־הדר.

אכן אל־עץ שדה ידמה גבר

כי כל־יפיו יאבד בפתאם פתע.

הנה כי עתה רענן תראהו

מתערה כאזרח וכלו יפי

לו תאר לו הדר ולו העצם

ובשחרותו נעים הכי מראהו,

אמנם פתאם מות יסער סער

ויחולל על־ראשו וחלף תאר

ישאר נצר נתעב כנס הלח

והוד מנו ימעט ורב הפגר

כי ישוב אל־עפר כראשיתהו.

הנותר מרמה ובוז תולעת

כן סוף אדם לסחי ומאוס יהי.

הה כי לו גבר יחשב כמוני

לא ישעה בלבבו בדברי־שקר

ישפיל כנפי רומו גבה עינים

כי יביט את־סופו היותו אפס.

כרנן המתעלס בנוצת־הדר

כי ארצה ישפילה בהביט רגל

תועה אחר תבל ורודף יצר

מורשי־לב ינֽתקו ממנו.

יראת שדי לא יעזב הגבר

למנע מרעו גמילות־חסד

אמנם הוא לא יבין ביום המות

כי לא יקח כבוד ולא הבצע

ירד עמו יומם אשר יגיע

ולאדמתו ערם ועריה ילך

ישחק רק אל־יום אחרון הפתי

וכאלו הוא כרת ברית את־מות

באו פתאם אל־יאמן וברגע

זה הוא יותר מכל־הבלים הבל.

דרדע: את־דברך כלכל אמת צדקת

ובשפטך רעי הכי זכית

אחר ההבל יֽלכו יהבלו

אישים כי יום המֽותה שכחו

אולם תחקר כי לא נערים המה

בלבד כי במו בוֽטחים ובאו

אף גם ישיש ושב ובא עד־כלח

מיום אל־יום קרב עלי־פי־פחת

יחשב וידמה כי רחוקה מנו.

שור שם זקן כלו רתת ורעד

כי נס לחה כי כהתה לו עין

וביד ימין סומך עלי משענת

עוד כי תוכה יד השמאל סוגרת

היטב מפתח אוֽצרות הרשע

כי נתק מבטחו ויבעיתוהו

בלהות כי כספו יגנב מנו.

שור איש אחר כי זרקה עלהו

שיבה כי שערת ראש מאד הלבינה

משחית אותה ופאת זקנו יחד

יען זמותיו הם לכחד זקן

ושער צהב אחוז ברשת משי

כי לגזז ממתים אנשים זדו

יעל תחת שערו עלי ראשהו.

ובכן בלבוש מכלול יפת התאר

ירדף ובאהבתה כבחור חמד

ישגה ויאבד הון ואין בו דעת

לאמר הנה כחי כבר כליתי.

אין זה כי אם רע לבב היצר.

אם מישישים כן התבונה סרה

מה־נוחיל בנערים, אהה כי הבל

מלא לב האדם וכן דברת.

כלכל: הנה רפה היום וטרם ערב

יבוא פה בצלליו לכסות ארץ

באה אתי דודי ופה אראך

כל־מסלולי הגן לך נסתרו

כל־מטעיו שונים וכרם חמד

כי עד־עתה לא גלתה עינך

כלבבך אז תשוב למו ביתך.

דרדע: אתך הנני כאשר דברת.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42196