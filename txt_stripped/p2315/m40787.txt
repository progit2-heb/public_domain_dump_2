


	
	קול שמחה או נצוח החכמה: חלק ראשון, דבור שני
	




Simon Calimani


[נולד בונציה בשנת 1699. מת שם בשנת 1784]






סכלות יוצאת מאהלה ואחריה קנאה אחותה



– – ͝ – – – ͝ – – – –

– – ͝ – – – –



סכלות: באנו אחתי פה ומה־תועלת

הוגע גדודותי.

קנאה: הלא ידעת

כי יֽשבו כסאות לחכמה שמה.

חכמה אשר מאז עדי רקיע

לב נֽשאה גם מֽצאו ידיה

מתנשאה לאמר "אני אמלכה

על־יֽשבי תבל וצאצאיה"

גם כֽרעו ברכם למול פניה

זיו זהרה מיום ליום רק ירב.

נא מהרי כי אם מעט תוחילי

חרפה שאתך רק ובוז משפחת

עמים יחתך סלה.

עד תוֽכלה ידך כפיר תרמסי

כי אם יגדל שחל

תהיי לפרסותיו למרמס נצח.

סכלות: אי זה נבלה עֽשתה נגדנו

מיום היות חכמה עלי השבת

כי מחשבות נקם בלב תפלנה

או כי רעדות ריק יחילון נפש.

מה דברה נגדי ומה עשתה

מה רֽזמו עיניה

כי אאמין כי תחשב שברנו.

קנאה: הן זאת הלא מודעת

כי רק כלבים אלמים ינשכו

ולבד נשיקות צר חרבות הנה

תחת דבש ונפת

נראה פעמים לענה נסתרת

רפוד עלי הטיט סגור וכסף.

אמנם כבר שכחת

הקול אשר עבר עדי אזנינו

שמעי נאמי־פי ואזכירנו:

חכמה עלי גפי מרמי קרת

מיום ליום תקרא באזני־גבר

"באו לכו אלי ואל־תפרעו

יחד כסיל ובער.

על־מה פתיים תרדפו הפתי.

הן אוהבי אהב ואיטיב למו

דעת מזמות תמצאו וחפץ

ובתוך נתיבות משפטי הצדק

יסור חסר־לב הנה

ישקד מזוזותי וחיים יפק

ילחם במנעמי ויוסף לקח.

מה־טוב ומה־נעים פרי הדעת

נא טעמו אותו ותרוה נפש.

באו ראו צלי חסו תחתיהו

וחיו ואל־תיראו"

כזה וכזה ניב אשר משמעת

חכמה בבוז ולעג.

את תחרישי לו, ואן תוליכי

חרפה אשר תשאי ולא תביני.

סכלות: חמה אשר שככה

אשמע למו קולך כאש בוערת

ליקד בתוך קרבי.

קנאה: ואם תשמעי

עוד קול אמרי, תלבשי תלבשת

נקם ותתנחמי

יען ברק חרבך ואור חציך

לא יצאו עד־הנה.

שמעי והתאוששי:

אדר יקר ממך הלא מפשטת

חכמה והיא לובשת,

יד שֽלחה לכסיל וכף פורשת

אל־כל־בני חילך והם ילכו.

סורה וגלמודה מהרה תהי

אז יחרב ביתך ואז תשורי

יחד מכון חכמה וחרבניך.

גאון עדי וגבה

מהר צבי עדיה לקלון שימי

קומי והכריעיהו.

סכלות: כן אעשה אל־תיראי אשליכה

ארצה מעון חכמה ואעתיקהו.

רקב בעצמותי כעש בבגד

יבלה בשרי תאבל הנפש

גם את־חמתי לא אכלה שמה.

קנאה: אם תעשי כזאת אזי תצליחי

שכחי ברגז חן ורק תקשיחי.





– – ͝ – – –

͝ – – – –

רק יֽלכו בקרב

חמה ושטף אף

ודגלי־מות.

אבדן והרג רב

עמים עלות ישאף

בגיא צלמות.



הולכת.


(1734)










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40787