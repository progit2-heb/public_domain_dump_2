


	
	במרחשון יהי רוחש לבבי
	








במרחשון יהי רוחש לבבי / בדבר טוב ואינני לנביא

ומתגרת זמן שלו ושוקט / חצות ליל יזלו גשמי רביבי

ולא אירא לקורות הזמנים / ובו אשתה לייני עם חלבי

דבש חכמה ראו תחת לשוני / וממנו אהי רודה בניבי

ואיך אירא לעקרב מעקיצה / והנחש וסיעתו רכובי

ועד מתי חסר לב בתנומות / והקיצה לסובב על נתיבי

ראה כי ארכו לילות להשכיל / ואל תשב קדורנית אהובי

ונרך יהיה דלוק בהלו / ותתנשא ותקומה כלביא.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/28821