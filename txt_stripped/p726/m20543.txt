


	
	הנה הנם הכוכבים
	






הנה הנם הכוכבים,



אותו נחיל אשי־התכלת



שהתנוסס על בית אבי.



אצבע קטנה הרים אז ילד: –



הנה הנם הכוכבים.



בהירים הנם כתמול שלשום:



רעי ילדות, פרחי מולדת.



עורבא פרח. אין כלום. חלום.



הארץ לעולם עומדת,



הכוכבים כתמול שלשום.



שמם נוף מולדתי, אללי!



נשקף מולד עקם־שפתים



על תל חרבות בית אבותי.



השקיפו, ראו, כוכבי שמים:



שמם נוף מולדתי, אללי!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20543